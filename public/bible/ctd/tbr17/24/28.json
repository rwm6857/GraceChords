{
  "bookNumber": 24,
  "book": "Jeremiah",
  "chapter": 28,
  "verses": {
    "1": "Tua kum mahin (Judah gamah Zedekiah kumpi a suah zawh kum li le kha nga a phak kum) Gibeon khua panin a hong pai Azzurʼ tapa kamsang Hananiah in Topaʼ biakinnpi sungah siampite le mi khempeuh a omkim laitakin hong hopih a,",
    "2": "“Vanglian Topa, Israel miteʼ Pasian in hong genin ah: Babylon kumpipaʼ vangliatna ka susia khin hi.",
    "3": "Kum nih sungin Babylon kumpipa Nebukhadnezzar in hih mun pan la khia-in Babylon khua ah a puak, Topaʼ biakinnpi sunga beelte hih munah ka lakik ding hi.",
    "4": "Jehoiakimʼ tapa Judah kumpi Jehoiakhin le Judah gam panin Babylon ah salin a paite khempeuh zong hih munah ka lakik ding hi, Topa in hong ci hi. Bang hang hiam cih leh Babylon kumpipaʼ vangliatna ka susia ding hi, ci hi,” a hong ci hi.",
    "5": "Tua ciangin Topaʼ biakinnpi sungah dingin a om siampite le mi khempeuhte a omkim laitakin keimah Jeremiah in Hananiah ka hopih a,",
    "6": "“Amen! Topa in tua na gen bangin hong sem tahen. Topa in na thugen kholhna bangin hong tungsak henla, Babylon khua panin Topaʼ biakinnpi sunga beelte le salin a kimante khempeuh hih lai munah hong lakik tapeuh hen!",
    "7": "Ahi zongin tu-in nang le mi khempeuhteʼ zakin kong gen ding hih thu na ngai ta un.",
    "8": "Nang le keiʼ ma-in a om, tanglai-a kamsangte in gam tampi le gam lianteʼ tungah gal ahi zongin, kial ahi zongin, pulnatna ahi zongin hong tung ding hi, ci-in a gen khol zo uh hi.",
    "9": "Ahi zongin, nopna hong tung ding hi, ci-in a gen kamsang pa pen Topaʼ hong sawl kamsang pa hi taktak hiam, cih kamsang paʼ gen bang hong tun ciangin a kithei pan ding ahi hi,” ka ci hi.",
    "10": "Tua ciangin kamsang pa Hananiah in ka ngawng panin ka hakkol hong lak khiatsakin hong kuaihtansak hi.",
    "11": "Hananiah in zong mi khempeuh a om laitakin thu gen a, “ Topa in, tu-a bangin Babylon kumpipa Nebukhadnezzarʼ vangliatna kum nih sungin gam khempeuhteʼ tung panin ka beisak ding hi, ci hi,” ci-in a gen hi. Tua ciangin kei ka paikhia hi.",
    "12": "Kamsang pa Hananiah in ka ngawng panin ka hakkol la khia a, hong kuaihtansak zawh tawl khat khit ciangin Topa in kei hong hopih a,",
    "13": "“Pai inla Hananiah kiangah, ‘ Topa in hih bangin hong ci hi: Nangmah in sing tawh kibawl hakkol na kuaitan zo hi. Ahih hangin keimah in sik tawh kibawl hakkol khat tawh ka laih ding hi.",
    "14": "Bang hang hiam cih leh Vanglian Topa, Israel miteʼ Pasian in hong genin ah: Hih gam khempeuhteʼ ngawng ah sik hakkol ka thuah khinzo a, amaute in Babylon kumpipa Nebukhadnezzarʼ na a sem ding uh hi. Bang hang hiam cih leh gamsate nangawn ama tungah ka pia khinzo hi, ci hi,’ va ci in,” hong ci hi.",
    "15": "Tua ciangin kei zong kamsang Hananiahʼ kiangah, “Na ngai in, Hananiah! Topa in nang hong sawl lohpi, hih mite zuau thu na umsak hi.",
    "16": "Tua ahih manin Topa in a hong genin ah: ‘En in, hih leitung panin nangmah hong la khia ding hi. Topa langpanna thu gen na hih manin tu kum sung mahin na si ding hi,’ hong ci hi,” ka ci hi.",
    "17": "Tua kum mah a kha sagih kha-in kamsang pa Hananiah a si ta hi."
  }
}