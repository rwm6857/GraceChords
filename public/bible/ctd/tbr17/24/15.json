{
  "bookNumber": 24,
  "book": "Jeremiah",
  "chapter": 15,
  "verses": {
    "1": "Tua ciangin Topa in kei hong hopih a, “Moses le Samuel nangawn ka mai ah hong dingin hong thum uh zongin hih mite ka hehpih tuan kei ding hi. Ka muhna panin hawl khia unla, pai khiasak un.",
    "2": "Amaute in, ‘Koi ah pai ding ka hi uh hiam?’ ci-in hong dot uh leh hih bangin genkik in: ‘ Topa in, “Pulnatna tawh a si dingte pul-in si ding uh a, namsau tawh a si dingte namsau-in si ding uh hi. Kial tawh a puksi dingte kialin si ding uh a, sal a kikai dingte zong salin kikai ding uh hi,” a ci hi,’ va ci in.",
    "3": "“Amauteʼ sih nadingin gimna nam li ka tungsak ding hi. A kithah nading uh namsau, a kei zan gawp dingin ui, a valh tum ding le a susia gawp dingin huihlak a vasate le leilak a ganhingte ka koih ding hi.",
    "4": "Judah kumpi Hezekiahʼ tapa Manasseh in Jerusalem khua ah hih bangin a bawl thu leitung gam khempeuhte in mu-in a lau ding uh hi.",
    "5": "“Kua in nang hong hehpih ding ahi hiam? Jerusalem aw, kua in nang hong kah ding ahi hiam? Kua, hong lambaangin, damlenat kitheihsakna-in hong hawh ding ahi hiam?",
    "6": "Nangmah in kei nong taisan zo hi, Topa in kong ci hi. Kei nong nungngat niloh hi. Tua ahih manin ka khut zanin nang kong susia hi. Ka hehna ka ki-ip zo nawn kei hi.",
    "7": "Na gam sung khua kongpite ah huihpiʼ mut bangin note kong mut mang ding hi. Na tate uh ka beisak dinga, ka mite ka susia ding hi. Bang hang hiam cih leh na gitlohna uh le na om dan hoih lo panun na kiheikik kei uh hi.",
    "8": "Tuipi a sehnel omzah sangin nupi meigong ka tamsak zaw ding hi. Na tangvalte uh a khan laitakin ka that dinga, a nute uh ka lunggimsak ding hi. Noteʼ tungah thakhat thu-in lungkhamna le launa ka hong tungsak ding hi.",
    "9": "Ta sagih a nei nupi khakham vei-in a sibup hi. Sunkim lai hi napi ama adingin khuamial bang a, maizumna le mindaina a thuak hi. No a nungta laite na galte un namsau tawh a hong sat lup dingun kong pia ding hi, Topa in kong ci hi,” a hong ci hi.",
    "10": "Gimna ka thuak hi; ka nu aw, gam sung khempeuh a mite tawh a kitawng a kiseel dingin kei nong suaksak hi. Ka sumte kuamah lah leitawisak loin kuama-aʼ lah leitawi la lo napi, a vekpi-un kei hong hamsiat teitei uh hi.",
    "11": "Topa aw, amauteʼ hoih nadingin nang tungah kong thumsak kei a, gimna le haksatna hun ciangin ka galte adingin nangʼ tungah kong ngetsak kei leh tua amauʼ hong hamsiatnate keiʼ tungah hong tung tahen!",
    "12": "Mi khat in sik kuaitan zo lo ding ahihleh leilu lam a sik le sumngo kihel khawm kuaitan zo zaw ding ahi hiam?",
    "13": "Topa in, “Na gam sungteng a na bawl uh mawhna khempeuhteʼ hangin na neih na lam uh le na sum na paite uh man ngah loin na galte uh ka tuahsak mang ding hi.",
    "14": "Na theih ngei loh uh gam khat ah na galte uhʼ na ka hong semsak ding hi. Bang hang hiam cih leh ka hehna mei bangin kitawhkuang a, a mit nawn kei ding hi,” a hong ci hi.",
    "15": "Tua ciangin keimah in: Topa aw, nang na thei hi. Hong phawk inla hong veh in. Kei a hong bawlsiate tungah phu hong laksak in. Ka galte tungah na lungduaina hangin keiʼ sih nading piangsak kei in. Nangma hangin min siatna a thuak ka hih lam hong thei in.",
    "16": "Na thute in kei hong kem a, an bangin ka ne hi. Na thute kei adingin kipahna le lungdamna ahi hi. Bang hang hiam cih leh nangma minin kei hong kilo hi, aw, Topa, Vanglian Pasian aw.",
    "17": "Mi gualnuam mawkmawkte tawh ka kikhawl kei a, zong ka lungdam khawm kei hi. Nangma thu kong manna hangin kei tangkai ka hih manin a hehin ka om den hi.",
    "18": "Bang hangin ka natna dai thei lo a, ka liamna dam thei lo a, dam nuam het lo ahi hiam? Tui a kang lui tawh kibangin lungkiatna hong thuaksak ding na hi hiam, ka ci hi.",
    "19": "Tua ahih manin Topa in, “Na hong kilehkik leh kong koihna ngei ah kong koihkik dinga, ka na na semkik ding hi. Thu manpha lo gen loin thu manpha bek na gen leh, ka kamsang dingin ka hong zang ding hi. Nang kiangah amaute hong pai ding uh a, nang na hih leh amauʼ kiangah na pai kei ding hi.",
    "20": "Hih mite tungah sumngo a kibawl khua kulhpi kong bangsak dinga, amaute in a hong sim uh hangin a hong zo kei ding uh hi. Bang hang hiam cih leh a hong hon khia ding le a hong suaktasak dingin nang ka hong ompih hi, Topa in ka hong ci hi.",
    "21": "Migiloteʼ khut sung panin nang kong suaktasak dinga, mi lauhuaiteʼ khut sung panin nang kong hon khia ding hi,” a hong ci hi."
  }
}