{
  "bookNumber": 24,
  "book": "Jeremiah",
  "chapter": 31,
  "verses": {
    "1": "“ Topa in kong cih in ah, tua hun ciangin kei pen Israel mi khempeuhteʼ Pasian ka hi dinga, amaute pen keima mite ahi ding uh hi,” a ci hi.",
    "2": "Topa in hong genin ah: “Namsau tawh thahna a thuak lote in gamlak ah hehpihna a mu ding uh hi. Israel mite in tawldamna ding a zon laitakun,",
    "3": "gamlapi pek panin Topa ka kilang hi. Keimah in nang kong it tawntung a, tua ahih manin nangʼ tungah kong thuman tawntung hi.",
    "4": "Aw, nungak siangtho Israel aw, nang kong bawl phakik ding hi. Na khuangte na mankik dinga, a gualnuamteʼ lamna ah na va kihel ding hi.",
    "5": "Samaria gam mual tung tengah leenggah na suankik dinga, huan bawlte in suanin a gah ne-in nuam a sa ding uh hi.",
    "6": "Bang hang hiam cih leh Efraim mual tung panin galvilte in, ‘Tho un! Topa i Pasian kiang Zion khua ah va pai ni,’ ci-in a hong kiko hun uh hong tung ding hi,” hong ci hi.",
    "7": "Bang hang hiam cih leh Topa in kong cih in ah, “Jakob adingin lungdamna tawh ngaih takin la sa unla, gam khempeuh lakah gam lian pen adingin kiko-in awng un. ‘ Topa in Israel mi a omlaite, ama mite hong hon khia khinzo hi,’ ci-in taangko unla phat un.",
    "8": "En un, keimah in leilu lam gam panin amaute ka la dinga, leitung a gamla pen mun panin ka kaikhawm ding hi. Mittawte le khebaite zong hong kihel ding uh a, nupi gaite le nausuak ding numeite a kipan hih lai munah mihonpi hong ciahkik ding uh hi.",
    "9": "Amaute a kap kawmin hong pai ding uh a, keimah in hehnemin amaute ka pikik ding hi. Tui omna lui gei ah amaute ka paipihkik dinga, lam nuamah paipihin a tuk kei ding uh hi. Bang hang hiam cih leh Israel miteʼ pa ka hi a, Efraim, ka ta upa pen ahi hi.",
    "10": "“Aw, gamdangte aw, Topaʼ kammal ngai unla, gamlapi, tuipi gei-a omte kiangah va gen sawn un. ‘Israel mite a kithehthang sakpa in kaikhawmkik dinga, tuucingpa in a tuute a kep bangin a kem ding hi,’ va ci un.",
    "11": "Bang hang hiam cih leh Topa in Jakob ka suaktasak khinzo a, a zawhzawh loh khutteʼ sung pan ka hon khia zo hi.",
    "12": "Amaute hong pai-in Zion mual tungah ngaih takin la sa ding uh a, Topaʼ hehpihna ahi, buh, leenggahzu, sathau le tuuno, bawngnoteʼ hangin amaute a lungdam mahmah ding uh hi. A nuntakna uh, tui a kibuak huan bang dinga, lungkham nawn lo ding uh hi.",
    "13": "Tua ciangin nungakte lamin lungdam ding uh a, tangvalte le papite zong nuam ding uh hi. Amauʼ kahnate lungdamna ka suaksak dinga, amaute hehpihin a dahnate uh kipahna ka suaksak ding hi.",
    "14": "An lim pen tawh siampite ka vak dinga, keima hoihna hangin ka mite a lungkim ding uh hi, Topa in ka ci hi,” a ci hi.",
    "15": "Topa in kong cih in ah: “Ramah khua ah aw khat kiza a, tauna le kah ngutngutna awging ahi hi. Rachel, a tate adingin a kap hi. A tate om nawn lo ahih manin kinem zo lo hi,” a ci hi.",
    "16": "Topa in kong cih in ah: “Kap nawn kei unla, na khitui uh nul un. Bang hang hiam cih leh Topa in kong cih in ah, na nasep thaman uh na ngah uh hi. Amaute galteʼ gam panin hong ciahkik ding uh hi.",
    "17": "Na mailam uh adingin lametna a om hi, Topa in kong ci hi. Na tate uh zong na gam mah uh ah hong ciahkik ding uh hi.",
    "18": "Efraimʼ kahna aw ka za zo a, ‘ Topa aw, bawngtal sin loh bangin kei nong thuhilh khinzo hi. Kong ciahkik theih nadingin hong lakik in; bang hang hiam cih leh nang pen Topa ka Pasian na hi hi.",
    "19": "Nangma kiang panin ka paikhiat khit phetin ka kisikkik a, nong thuhilh khit ciangin dahin ka kun hi. Ka neu laitak a ka min siatna teng pua niloh ka hih manin maizumin ka lung-am hi,’ a ci hi.",
    "20": "“Efraim, ka it ka tapa hi lo ahi hiam? Amah keima ngaihno hi lo ahi hiam? Bang hang hiam cih leh ama thu ka gen simin amah ka phawk lailai hi. Tua ahih manin amah ka ngaihsun tawntung a, ka hehpih taktak ding hi, Topa in ka ci hi.",
    "21": "Lampi ah ciaptehnate bawl unla, lamlahnate phut un. Na pai khiatna uh lampi mah limtakin zongkik un. Nungak siangtho tawh a kibang Israel mite aw, hong kilehkik unla, na khuapite uh hong zuankik un.",
    "22": "Bang tanvei lungka ding na hi hiam, a zulhzau ka tanu aw. Bang hang hiam cih leh Topa in leitungah na thak khat bawl a, numei in pasal a hon zo hi,” a ci hi.",
    "23": "Vanglian Topa, Israel miteʼ Pasian in hong genin ah: “Keimah in amaute a gam uh ah ka omsakkik ciangin, Judah gam le a khuapite uh ah amaute in, ‘Thuman thutak a teenna mual siangtho aw, Topa in thupha hong pia tahen,’ ci-in a genkik leuleu ding uh hi.",
    "24": "Judah gam le a khuapite sungah lokhote le tuucing a a vak kawikawi mite a teeng khawm ding uh hi.",
    "25": "Bang hang hiam cih leh a gim mite ka tawldamsak dinga, gil kialin a tha zawm mite khempeuh an ka vak kham ding hi,” a ci hi.",
    "26": "Tua khit ciangin ka khanglo a, ka khuadak hi. Ka khanlawh nuam ka sa mahmah hi.",
    "27": "Topa in kong cih in ah, “Israel gam le Judah gam, mihing le ganhing tawh ka dimsak hun hong tung ding hi.",
    "28": "Amaute a kibetkhiat nading le a kitap zan nading ahi zongin, a kisuankhiat nading le a kisiat nading ahi zongin ka vaihawm mah bangin, Topa in ka cih in ah, amaute a kilam nading le a kiphuh nadingin ka vaihawm ding hi.",
    "29": "Tua ni ciangin amaute in: “‘Pate in leenggah thuk ne uh a, a tate uhʼ ha a kim hi,’ a kici paunak a zang nawn kei ding uh hi.",
    "30": "Mi khempeuh amauʼ mawhna ciat uh hang bekin a si ding uh hi. Leenggah thuk a neteʼ ha bek a kim ding hi.",
    "31": "“En un, Topa in kong cih in ah, Israel minamte le Judah minamte tawh thuciamna thak khat ka bawl ni hun hong tung ding hi.",
    "32": "Tua pen, a pu a pate uh, Egypt gam panin ka lakkhiat nadingin a khut uh tawh ka kaihkhiat huna ka bawl uh thuciamna tawh kibang lo ding hi. Tua hun lai-in kei amauteʼ pasal hi napi-in ka thuciamna a hong palsat uh hi, Topa in kong ci hi.",
    "33": "Ahih hangin Topa in kong cih in ah, tua hun hong tun ciangin Israel minamte tawh hih bangin thuciamna ka bawl ding hi: Amauteʼ sungah ka thukham ka koih dinga, amauteʼ lungtang tungah ka gelh ding hi. Kei pen amauteʼ Pasian ka hi dinga, amaute pen keima mite ahi ding uh hi.",
    "34": "Kuamah in midangte le a sanggamte uh kiangah, ‘ Topa thei in,’ ci-in a kihilh nawn kei ding uh hi; bang hang hiam cih leh Topa in kong cih in ah, amaute in a neu pen panin a lian pen dongin, a vekpi-un kei a hong thei ding uh hi. Bang hang hiam cih leh amauʼ khialhnate ka maisak dinga, amauteʼ mawhnate zong phawkin ka nei nawn kei ding hi,” a ci hi.",
    "35": "Topa in sun-a khuavak dingin ni hong pia a, zan a khuavak dingin a kikheel ngei lo kha le aksite hong pia hi. Tuipi a lawh ciangin tuihualte ging zuazua a, ama min pen Vanglian Topa kici hi.",
    "36": "Amah in, “ Topa in kong cih in ah, hih a kip mahmah leitung le vantung ngeinate a kikheel hun ciang bekin, Israel miteʼ suanlekhakte in gam nei loin a om pan bek ding uh hi,” a ci hi.",
    "37": "Topa in hong genin ah, “Vantung a kiteh theih ciang le leinuai-a leitung bulpite a kivel theih ciang bekin Israel-teʼ suanlekhakte khempeuh a mawhna uh hangin ka lawn khia mang pan ding hi, Topa in kong ci hi,” a ci hi.",
    "38": "Topa in kong cih in ah, “Hananel Tausangpi panin khuakulh Kiu Kongpi dongin khuapi a kibawl phat hun hong tung ding hi.",
    "39": "Tua lai panin khuapi huang dingin nitumna lamah Gareb mual dong kiteh suak dinga, Goah lamah a kihei ding hi.",
    "40": "Misi luanghawmte le vutte a kibuakna kuam buppi le Kidron lui phak ma-a loteng khempeuh tawh, tua panin nisuahna lam a Sakol Kongpi kiu ciang dong, Topa adingin mun siangtho a suak ding hi. Cikmah ciangin tua khuapi kisusia nawn lo dinga, a kisuan khia ngei nawn kei ding hi,” a ci hi."
  }
}