{
  "bookNumber": 24,
  "book": "Jeremiah",
  "chapter": 24,
  "verses": {
    "1": "Babylon Kumpi Nebukhadnezzar in Jerusalem khua panin Jehoiakimʼ tapa Judah kumpipa Jehoiakhin le Judah kumpi uliante, khutsiamte le sikseek siamte, Babylon khua ah sal dingin a paikhiatpih khit ciangin Topa in hih maang hong musak hi. Topaʼ biakinn mai ah theigah bawm nih dim ka mu hi.",
    "2": "Bawm khat sunga theigahte, a min masate tawh kibangin limci mahmah hi. Ahih hangin a bawm khat pen sunga theigahte limci het loin nek theih ding bang hi dek lo hi.",
    "3": "Topa in hong hopih a, “Jeremiah aw, bang mu na hi hiam?” ci-in hong dong hi. Kei zong, “Theigah ka mu hi. A limcite limci mahmah a, a limci lote limci lo lua ahih manin nek theih ding bang hi lo hi,” ka ci hi.",
    "4": "Tua ciangin Topa in, “ Topa, Israel miteʼ Pasian in kong cih in ah:",
    "5": "Hih mun panin Khaldea miteʼ gam a ka puakkhiat Judah mi saltangte hih theigah hoihte bangin a hoihin ka ngaihsun ding hi.",
    "6": "Amaute limtakin ka kem dinga, hih gamah ka lakik ding hi. Amaute ka khangtosak dinga, ka susia kei ding hi; ka suan dinga, ka bot khia kei ding hi.",
    "7": "Keimah Topa ka hih lam theihtheihna lungsim ka pia ding hi. A lungsim khempeuh uh tawh kei kiangah hong kileh ding uh ahih manin amaute ka mi ahi ding uh a, kei pen amauteʼ Pasian ka hi ding hi.",
    "8": "“Ahih hangin Topa in kong cih in ah: Judah kumpipa Zedekiah le ama gam uk uliante a kipan hih gamah a omsuak Jerusalem khua sunga a om lai sunteng le Egypt gamah a teengte limci lo lua ahih manin a kine thei lo theigahte bangin ka bawl ding hi.",
    "9": "Amaute ka hawlkhiat nading mun khempeuh ah mite in kihamsiatna-in a zat dingun simmawhna le zahkonate ka thuaksak dinga, amauteʼ thuakna hangin leitung gam khempeuh ka lausak ding hi.",
    "10": "Namsau tawh kithahna, kialpi le pulnatnate ka tungsak dinga, amaute le a pu a pateʼ kiangah ka piak sa gam sungah khat beek ka nungtasak nawn kei ding hi,” hong ci hi."
  }
}