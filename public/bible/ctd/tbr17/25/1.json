{
  "bookNumber": 25,
  "book": "Lamentations",
  "chapter": 1,
  "verses": {
    "1": "Khat vei lai-in mi a dimtakin a teenna Jerusalem khuapi bangzah takin gamdai ahi hiam? Leitung bup in a zahtak khuapi tu-in meigong tawh a kibang ta hi. Leitung a om khuapi khempeuhteʼ lak panin a thupi pen khuapi tu-in salin a kiman khinzo hi.",
    "2": "Amah zan khuavakin kap a, a khitui a biang tungah a tak kauhkauh hi. Amah a it ngeite khempeuh a hehnem ding khat beek a om nawn kei hi. A kipawlpihte khempeuh in amah khemin, tu-in a langpan khinta uh hi.",
    "3": "Judah mite, a huh ding a nei lo silate bangin a inn panun kihawl khia hi. Amaute gam dangah teeng uh a, amauʼ gam ding a om kei hi. Galte in umcih uh a, a suahtak theih nading uh lampi a om kei hi.",
    "4": "Ni siangtho ni ciangin Pasian a bia dingin Biakinnpi ah kuamah a pai nawn kei hi. Tua lai-a lasa numeite in gimna thuak uh a, siampite a tau uh hi. Khua kongpi ah kuamah om nawn lo a, Jerusalem khuapi in gimna a thuak hi.",
    "5": "A galte gualzo uh a, amaute a nuaisiah gawp uh hi. Mawhna tampi a neih manun, Topa in tua bangin gimna a thuaksak hi. A mite khempeuh sila dingin a kipua khia hi.",
    "6": "Jerusalem a minthanna teng a maimang zo ta hi. A makaite uh, lo nona mun mu loin a vak kawikawi, sabengte a muh ciangin tailah pi-in a tai teitei sazuk tawh kibang hi.",
    "7": "Tu-in Jerusalem kisia zo ta a, nidang a a thupinate a nung phawkkik hi. Galte in a sim laitakin a huh ding khat beek a om kei hi. Guallel ahih manin a galte in a nuihsan uh hi.",
    "8": "A minthanna teng a bei ta hi. A guaktangin om ahih manin a maizum hi. Thumin tau a, a zum manin a mai a hum hi. Jerusalem in mawhna lian bawl ahih manin a kihhuai mahmah hi.",
    "9": "A kihhuaina teng kimu khia pah hi napi, gimna thuak ding ahih lam a awlmawh tuan kei hi. Tua ahih manin gimna a thuakna lian lua mahmah a, kuamah in a hehnem zo kei hi. A galte in zo ahih manin Topa kiangah hehpihna a ngen hi.",
    "10": "A galte in a neih a lam khempeuh a laksak khin mang hi. Biakinnpi sungah lut uh a, Topa in Gentail-te a pai ding a phal lohna munah a lut uh a mu hi.",
    "11": "Amaute, a thum kawm sa-in annek zong dingin a paikhia uh hi. A nuntak theih nadingun a sum a pai uh tawh an a khek uh hi. Khuapi in, “Hong en in Topa aw, ka thuakna teng hong mu in,” ci-in a kiko hi.",
    "12": "A kiim a pam ah a pai mi khempeuh kiangah, “Hong en in, keiʼ thuak zahin gimna a thuak, Topa in a heh laitakin a hong thuaksak gimna a thuak kei longal, midang kuamah om lo hi,” ci-in a kiko hi.",
    "13": "Amah in vantung panin meikuang hong khia suk a, ka sung lam a hong kang hi. Amah in thang hong siah a, awkin leilak ah ka kipuk hi. Tua bangin natna ka thuak tawntung hi.",
    "14": "Amah in ka mawhna khempeuh a vekpi-in ciamteh a, tuate henin lom khat suahin ka ngawngzang ah hong khih a, gik lua mahmah ahih manin ka taang zo peuhmah kei hi. Topa in ka galteʼ khut sungah hong pia ahih manin a cimawh ta ka hi hi.",
    "15": "Topa in ka galkap a thahat pente nuihsan lel a, amah in kei a hong sim ding, ka tangvalte a susia dingin galkap honpi a hong kuansak hi. Amah in ka nungakte leenggah gawizan bangin a hong gawizansak hi.",
    "16": "Tua ahih manin ka mit pan khitui a dimletin a luang hi. Hong hehnem ding le a hong hanthawn ding kuamah om lo hi. Galte in hong zo khin a, ka mite a cimawh uh hi.",
    "17": "Hong huh un, ci-in ka khut ka vanvan hangin kuamah in a hong huh nuam kei hi. Topa in mun khempeuh panin galte hong paisak a, amaute in a kihhuai na khat bangin kei a hong gimneih uh hi.",
    "18": "Topa a thutang ahi hi. Bang hang hiam cih leh keimah in ama thu a mang lo ka hi hi. Mun khempeuh ah a om mite aw, ka thugenna hong ngai un. Ka thuaknate hong mu dih un. Ka khangno numei le pasalte salin a kipua khia hi.",
    "19": "Ka kipawlpihte ka sapsap hangin a hong huh nuam kei uh hi. A nuntak nading uh an a zonna lamun siampite le makaite kongzing lakah a si uh hi.",
    "20": "Topa aw, ka thuaknate, ka lunggimnate hong en in. Ka mawhna hangin dah mahmah ka hih manin ka lungsim a kitam hi. Kongzing lakah kithahna om a, inn sungah zong sihna mah a om hi.",
    "21": "Ka tauna hong ngai in; kei a hong hehnem ding kuamah dang om nawn lo hi. Gimna nong thuaksak manin ka galte lungdam lua uh hi. Na ni ciam ni hong tungsak inla, keiʼ thuak bangin ka galte zong thuaksak in.",
    "22": "A gitlohna hangun amaute tungah thu khen in. Ka mawhna hangin gim nong piak mah bangin amaute zong gim pia in. Gimna ka thuak manin ka tautau a, ka lungsim a gim mahmah hi."
  }
}