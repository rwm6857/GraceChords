{
  "bookNumber": 66,
  "book": "Revelation",
  "chapter": 13,
  "verses": {
    "1": "Tua laitakin tuipi sung panin ganhing khat a hong pusuak ka mu hi. Tua ganhing in ki sawm le lutang sagih nei a, a ki sawmte tungah lukhu khat ciat om a, a lutang sagihte tungah min hoih lo khat ciat a kigelh hi.",
    "2": "Tua ka muh ganhing pen kamkei tawh kibang a, a khete vom khe tawh kibang a, a kam pen humpinelkai kam tawh a kibang hi. Gulpi in tua ganhing tungah ama vangliatna, ama tokhom le aana lianpi a pia hi.",
    "3": "A lutang khat in sih nading zahin liamma lianpi nei ngei napi-in damkik a, leitung mi khempeuh in lamdang sa-in tua ganhing a zui ngeingai uh hi.",
    "4": "Gulpi in tua ganhing tungah ama aana pia ahih manin mite in tua gulpi a bia uh hi. A ganhing zong bia uh a, “Hih ganhing tawh a kibang kua om a, kua in amah su zo ding ahi hiam?” ci uh hi.",
    "5": "Tua ganhing, kiphatsakna le kam khel nono a pau theih nading le kha sawm le nih sung aana a zat theih nadingin thu kipia hi.",
    "6": "Tua ahih manin Pasian, ama min, a omna mun le vantungah a omte khempeuh samsia-in a ko gawpgawp hi.",
    "7": "Pasianʼ mite simin a zawh gawp theih nading zong kiphal hi. Minam tuamtuam, pau nam tuamtuam a zang mite khempeuh tungah uk theih nading aana a kipia hi.",
    "8": "Tua ahih manin a kigo Tuuno laibu sungah a nungta ding miteʼ min, leitung pianmapekin a kikhumna ah a kihel lo leitung mi khempeuh in tua ganhing bia ding uh hi.",
    "9": "“Salin a pai dingin a kiseh sa mite sal mahin pai dinga, namsau-in thah dingin a kiseh sate namsau mah tawh kithat ding hi. Tua ahih manin Pasianʼ mite in upna le thuak zawhna kisam hi,” a kicihna thu, zak nading bil a neite in za ta uh hen.",
    "11": "Tua ciangin lei sung panin a hong pusuak ganhing a dang khat ka mu hi. Tua ganhing in tuu bangin ki nih nei a, a kampau zia pen gulpi kampau tawh kibang hi.",
    "12": "Tua ganhing masa a omna mahah ganhing masaʼ aana khempeuh zang a, a liamma a dam sa tua ganhing masa pen leitung le a tunga om mi khempeuh, aana tawh a biasak hi.",
    "13": "Tua ganhing nihna in nalamdang lian pipi bawl a, mi khempeuhteʼ muhin van panin leitungah meikuang nangawn a kiasak thei hi.",
    "14": "Ganhing masa omna ah nalamdang bawl theih nading thu ngah ahih manin a nalamdang bawlna tawh leitungah a om mi khempeuh khem a, namsau tawh a si ding zahin a kisat liam sa hi napi a nungta lai ganhing pahtawi nading milim khat a bawl nadingun a gen hi.",
    "15": "Tua ganhing nihna in ganhing masa lim dingin a kibawl milim sungah a hu a muap ciangin hong pau thei a, tua milim a bia lo khempeuh a thah theih nadingin thu a ngah hi.",
    "16": "Tua ganhing in a lian a neu, a hau a zawng, sila le sila ahi lo, mi khempeuh in a taklam khut tung uh ahih kei leh a taltang uh ah ciaptehna a neih nadingun thu a pia hi.",
    "17": "Tua ahih manin tua ganhing min ahih kei leh a min tangin a nambat ciaptehna a tungah a nei lo mi peuhmah, vanlei vanzuakin paikhia thei lo uh hi.",
    "18": "Hih thu ah pilna kisam hi. Hih nambat pen 666 hi a, mihing khat min tangin a ding hi a, mi pil mi tei peuhpeuhte in hih ganhing nambat a cihnopna thei ding uh hi."
  }
}