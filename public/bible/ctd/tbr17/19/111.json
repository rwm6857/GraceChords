{
  "bookNumber": 19,
  "book": "Psalms",
  "chapter": 111,
  "verses": {
    "1": "Topa phat un. Lungsim thutangte a omna, mihon kikhopna sungah ka lungsim khempeuh tawh Topaʼ tungah lungdamna ka ko ding hi.",
    "2": "Topaʼ nasepna lian a, hoih a sa mi khempeuh in tuate kankan uh hi.",
    "3": "Ama nasepnate, pahtawina le minliatna tawh kidim a, ama thumanna kip tawntung hi.",
    "4": "Amah in phawk tawntung dingin a lamdang nasepnate hong bawl a, Topa dikin hehpihna nei hi.",
    "5": "Amah in amah a zahtakte an pia a, a thuciamna a phawk tawntung hi.",
    "6": "Amah in ama mite tungah minamteʼ gamh a piakna tawh ama vangliatna hong lak khin hi.",
    "7": "Ama nasepnate khempeuh ah amah thumanin citak a, a thupiaknate muantaak mahmah hi.",
    "8": "A tawntungin tuate kip ngitnget a, thuman le thutang tawh zuih ding ahi hi.",
    "9": "Amah in ama mite hon khia a, a tawntung a kimang dingin thupiakna a bawl khin hi. Ama min siangtho-in vanglian mahmah hi.",
    "10": "Topa zahtakna pen pilna kipatna ahi hi. Ama thupiak a zuite khempeuh tungah thukhen siamna a pia hi. Amah phat tawntung ding ahi hi."
  }
}