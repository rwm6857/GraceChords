{
  "bookNumber": 19,
  "book": "Psalms",
  "chapter": 116,
  "verses": {
    "1": "Topa ka it hi; bang hang hiam cih leh amah in ka aw hong za-in ka thumnate hong ngai hi.",
    "2": "Amah ka sap sialin ka sapna aw hong ngai hi.",
    "3": "Sihna khau in kei hong gakcip hi. Leinuai sihna in kei hong mancip a, natna le lungkhamna ka thuak hi.",
    "4": "Tua ciangin Topaʼ tungah thu ngenin, “ Topa aw, nang tungah kong thum hi; kei hong hon in,” ka ci hi.",
    "5": "Topa dikin thuman a, i Pasian in hehpihna nei hi.",
    "6": "Topa in thu thei lo mi hong kem a, kei hong kiniamkoih ciangin amah in hong huh hi.",
    "7": "Lungmuang takin ka om ding hi; bang hang hiam cih leh keima tungah Topa hong thunuam hi.",
    "8": "Topa in sihna panin kei hong hon khia hi. Ka khituite hong kangsak a, kei hong guallelsak lo hi.",
    "9": "Tua ahih ciangin mihingteʼ omna leitung, Topaʼ mai ah nungta-in ka vak kawikawi hi.",
    "10": "“Nakpi takin gimna ka thuak hi,” ka cih hun ciang nangawnin ka upna mah ka len cinten hi.",
    "11": "Lunghihmawhna tawh, “Mi khempeuh zuaugen vive hi,” ka cih hun nangawnin ka um lailai hi.",
    "12": "Kei tunga ama thupha tampite Topaʼ tungah bangci thuk ding ka hi hiam?",
    "13": "Topa in kei hong hotkhiat ka lungdamna hangin, ama kiangah tui phih biakna ka paipih ding hi.",
    "14": "Topaʼ tungah ka thuciamnasa pen ama mite khempeuh a kikhopna munah ka pia ding hi.",
    "15": "Ama mi siangthote a sih ciangin Topa in na sa mahmah hi.",
    "16": "Topa aw, kei pen nangma nasem ka hi hi. Nangma nasem ka hi a, na nasem nuʼ ta ka hi hi. Keimah hong kikhihnate nong sutkhiatsak zo hi.",
    "17": "Lungdam koh biakpiakna nang tungah kong pia dinga, Topaʼ tungah thu kong ngen ding hi.",
    "18": "Jerusalem khuapi aw, ama mi khempeuh a omna sung, Topaʼ inn huang sung, nangma laizang ah, Topaʼ tungah ka thuciamnasa ka pia ding hi. Topa phat un."
  }
}