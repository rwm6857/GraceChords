{
  "bookNumber": 19,
  "book": "Psalms",
  "chapter": 29,
  "verses": {
    "1": "Topa -aʼ ci un, van mite aw; minthanna le hatna Topa -aʼ ci un.",
    "2": "Ama minthanna Topaʼ tungah pia unla, a siangtho kizepna tawh Topa bia un.",
    "3": "Topaʼ awging tuipite tungah kiza hi. A minthang Pasianʼ aw ging damdam a, tui tampite tungah Topaʼ aw kiza hi.",
    "4": "Topaʼ awging vanglian a, Topaʼ awging, liatna tawh kidim hi.",
    "5": "Topaʼ awging in taamtak singte kitansak a, Topaʼ awging in Lebanon mual taamtak singte a kuaitan hi.",
    "6": "Lebanon mual le Sirion mualte bawng no le gamsial no bangin amah in a diangsak hi.",
    "7": "Topaʼ awging in meikuang taang khiasak hi.",
    "8": "Topaʼ awging in gamlak lok a, Topa in Kadesh gamlak lok hi.",
    "9": "Topaʼ awging in singkungte heek gawp a, gammang tulak hawk khia-in a kolhsak hi. Ama biakinn sungah a vekpi-un awngin, “Pasianʼ min thang tahen,” a ci uh hi.",
    "10": "Topa in tui thukpite uk a, a tawntung kumpi hihna tawh Topa a tu hi.",
    "11": "Topa in ama mite tungah thahatna pia tahen. Topa in ama mite tungah nopsakna thupha pia tahen."
  }
}