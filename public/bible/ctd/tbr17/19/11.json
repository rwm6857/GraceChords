{
  "bookNumber": 19,
  "book": "Psalms",
  "chapter": 11,
  "verses": {
    "1": "Keʼn Topa ka bel hi. Bang hangin ka tungah, “Vasa leeng bangin mual tungah tai in;",
    "2": "bang hang hiam cih leh, en in, migilote in khuamial sung panin lungsim thutangte a kap dingin a thalkhau uh ah thaltang bulhin a thal uh a keek uh hi.",
    "3": "Bulpite kisusia khin leh midikte in bang cih thei nawn ding hiam?” nong ci thei diam?",
    "4": "Topa a biakinn siangtho sungah om a, Topaʼ tokhom vantungah om hi. Amah in mihingte hong en a, mihingteʼ gamtatna khempeuh a thei tel hi.",
    "5": "Topa in midikte le migilote en tel a, a ngongtat nuam mite a lungsim in mudah hi.",
    "6": "Amah in migilote tungah mei-am le kaat zusak dinga, amauʼ ngah ding gimna huih sa mahmah hi ding hi.",
    "7": "Bang hang hiam cih leh Topa dik mahmah a, dik gamtatna a deih hi. Thutang mi in ama mai a mu ding hi."
  }
}