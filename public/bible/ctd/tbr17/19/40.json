{
  "bookNumber": 19,
  "book": "Psalms",
  "chapter": 40,
  "verses": {
    "1": "Topa lamenin ka ngak ngiungeu a, amah kei lam hong nga-in ka kikona aw hong za hi.",
    "2": "Dahna dum sung, buannawng panin kei hong kai khia-in suangpi tungah ka khete nga a, ka khesikna mun a muanhuaisak hi.",
    "3": "Eima Pasian phatna la thak keimah hong hilh hi. Mi tampite in hih thu mu-in amah zahtak ding uh a, amaute khempeuh in Topa muang ding uh hi.",
    "4": "Topa a muang a, mi kiphasakte lamah a kihei lo, pasian man lote lamah a pial khia lo mi thupha ngah ahi hi.",
    "5": "Topa ka Pasian aw, na sep a lamdangte le ko adingin na ngaihsutnate tampi tak na phasak a, kuamah dang tawh tehtheih na hi kei hi. Tuate pulakin gen ding hi leng, gen khit zawh ding hi lo hi.",
    "6": "Gan gawh biakna le khawh sa tawh biakna na deih kei a, khua ka zak theih nading bil na hong guan hi. Meihal biakna le mawhmaina ding biakna zong na kulsak kei hi.",
    "7": "Tua ciangin keimah in, “En in, laibu sungah keima thu a kigelh khin sa bangin ka hong pai hi.",
    "8": "Nangma deih bang hihna ah nuam ka sa hi, ka Pasian aw. Nangma thukham ka lung sungah om hi,” ka ci hi.",
    "9": "Hotkhiatna hangin lungdam thu mihonpi lakah ka gen ding hi. Topa aw, lungdam thugen ka khawl ngei kei ding hi.",
    "10": "Nangma hotkhiatna thu ka im kei a, na thumanna le na hotkhiatna ka gen khin hi. Na itna kip le na thumanna mihonpi tungah ka im kei hi.",
    "11": "Topa aw, na hehpihna kei kiang panin humcip kei inla, na itna kip le na thumanna kei a hong kem tawntung ding hisak ta in.",
    "12": "Bang hang hiam cih leh a malin sim zawh loh ding siatna tampite in kei hong umcih a, khua a hong musak thei lo zah dong dingin ka mawhna thaman ka thuak khinta hi. Amaute ka sam mal sangin tam zaw uh a, ka lung in a lel ta hi.",
    "13": "Topa aw, keimah hong hon khia nuam in. Topa aw, hong huh meng in.",
    "14": "Kei a hong that nuamte zahhuaisak inla, maisiasak in. Keima siat nading a deihte nungkiksak inla minsiasak in.",
    "15": "Keima tungah, “Ha ha!” hong ci vialte zahhuaina tawh maikhingsak in.",
    "16": "Ahih hangin nang a hong zongte khempeuh nangma hangin nuamin kipak henla, na hotkhiat ding a deihte in, “ Topa lian hi!” ci ngitnget ta uh hen.",
    "17": "Kei ka hih leh zawngin ka cimawh a, ahih hangin Topa in kei hong mangngilh lo hi. Nang pen kei hong huhpa le hong hon khia pa na hi hi. Zekai kei in, ka Pasian aw."
  }
}