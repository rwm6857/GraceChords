{
  "bookNumber": 19,
  "book": "Psalms",
  "chapter": 52,
  "verses": {
    "1": "Mi thahatpa aw, bang hangin miphate suksiatna ah kisial na hi hiam? Sun thapai-in, suksiatna na ngaih sunsun hi.",
    "2": "Zuau nasem pa aw, na leii a hiam pha mahmah mulkiatna tem tawh kibang hi.",
    "3": "Hoihna sangin siatna na deih zaw a, thuman genna sangin zuauna na deih zaw hi.",
    "4": "Mi a khem thei pa aw, a siasak thei kammal khempeuh deih belin na nei hi.",
    "5": "Tua ahih manin Pasian in nang hong susia paisuak ding hi. Amah in nang hong bawhin na buk sung panin hong kai khia dinga, a hingteʼ leitang panin hong zunglot ding hi.",
    "6": "Thuman mite in nang hong mu-in, lau mahmah ding uh a, nang hong nuihsanin,",
    "7": "“Pasian a beel lo, ama hauhnate a muang, ama hauhna a beel pa en un,” hong ci ding uh hi.",
    "8": "Ahih hangin kei ka hih leh Pasianʼ inn sunga a om oliv kung a hing tawh ka kibang hi. Pasianʼ itna kip ka muang ngitnget hi.",
    "9": "Hih bangin keimah hong bawl khin na hih manin nangma tungah ka lungdam ngitnget ding hi. Thuhoih ahih manin miphate omna ah nangma min ka taangko ding hi."
  }
}