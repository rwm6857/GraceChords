{
  "bookNumber": 19,
  "book": "Psalms",
  "chapter": 87,
  "verses": {
    "1": "Mual Siangtho tungah ama phuh sa khuapi om hi.",
    "2": "Topa in Israel gam mun dang khempeuhte sangin Zion kulh kongpi it zaw hi.",
    "3": "Pasianʼ khuapi aw, na minthanna teng hong kigengen hi.",
    "4": "Kei hong theite lakah Egypt le Babylon ka hel hi. Filistia, Taia le Ethiopia te zong kihel a, “Hihte pen hua lai mah panin a piang ahi hi,” kici ding hi.",
    "5": "Zion tawh kisai-in ahihleh, “Minam khempeuh ama sung pan a suak ahi hi,” kici ding hi. Bang hang hiam cih leh Sangpen pa mahmah in amah kipsak ding hi.",
    "6": "Topa in, “Hihte pen hua lai-a suak,” ci-in minam khempeuh ciamtehin a gelh ding hi.",
    "7": "Tua sunga teeng mite in, “Koteʼ lungdamna khempeuh nangma sungah om hi,” ci ciat ding uh hi."
  }
}