{
  "bookNumber": 18,
  "book": "Job",
  "chapter": 17,
  "verses": {
    "1": "“Ka bei ding hun nai kuan ta a, hu ka sang zo nawn kei hi. Kei adingin hankhuk cih loh bangmah dang om nawn lo hi.",
    "2": "Ka heina khempeuh ah mite in hong zahko uh a, amauʼ hong phinna in hong lungzingsak hi.",
    "3": "Pasian aw, kei hong hu in. Ka thugente hong panpih ding kuamah dang om lo hi.",
    "4": "Nangmah in amaute thuman a mu lo dingin bawl na hih manin amaute a gualzo-in na bawl kei ding hi.",
    "5": "Paunak ah, sum ngah nop manin mi khat in a lawmte a heek leh, ama tate in tua gitlohna thaman thuak hi, kici hi.",
    "6": "Tu-in amaute in kei tungah hih paunak hong bulh uh a, mite in hih thu za-in kei hong cilphih uh hi.",
    "7": "Ka dahna hangin ka mit mial a, ka khut ka khete ciangkang bang ta hi.",
    "8": "Mihoihin a kineite in lamdang hong sa uh a, migiloin kei hong seh uh hi.",
    "9": "Miteʼ zahtak a a kinei mite in amauʼ ngaihsutna uh man mahmah sa semsem uh hi.",
    "10": "Ahi zongin amaute khempeuh hong pai-in ka mai ah hong ding le-uh amauteʼ lakah mipil khat zong ka mu kei ding hi.",
    "11": "“Ka hun bei ta hi. Ka geelna teng maimang a, ka lametna teng bei ta hi.",
    "12": "Ka lawmte in, khuamial kimlai, sun khuavak, ci uh hi. Khuavak hong nai ta hi, ci-in gen uh a, ahi zongin khuamial sung mahah kei ka om lai veve hi.",
    "13": "Keiʼ lamet ding misiteʼ gam bek om lai a, tua khuamial sungah lumin ka ihmu ding hi.",
    "14": "Han khuk sung pen ka pa hi, ka ci dinga, kei hong ne thante pen ka nu le ka sanggam numeite, ka ci ding hi.",
    "15": "Keiʼ lamet ding tua lai ah bang om ahi hiam? Tua lai ah ka lamet ding bang nong muhsak uh hiam?",
    "16": "Misiteʼ gam Leinuai ah ka pai ciangin nopsakna in kei hong zui lo ding hi,” a ci hi."
  }
}