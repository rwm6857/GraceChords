{
  "bookNumber": 18,
  "book": "Job",
  "chapter": 23,
  "verses": {
    "1": "Tua ciangin Job in dawng a,",
    "2": "“Tu laitakin Pasianʼ tungah a phun lo, a heh loin ka om thei kei a, thum loin ka om thei kei hi.",
    "3": "Amah ka zon dan ding thei-in, ama kiang ka tun nading zia a thei hi leng,",
    "4": "a mai ah ka thu ka gen dinga, kei ka dikna thu a kicingin ka gen ding hi.",
    "5": "Ama hong gen ding thute le kei a hong dawnna ding thute ka thei nuam hi.",
    "6": "Pasian in a thaneih khempeuh tawh keima lang khat ah hong pang ding ahi hiam? Hong langpan lo dinga, ka thugen hong ngai ding hi.",
    "7": "Kei a thuman ka hi a, Pasian kiangah ka gen ding hi. Kuama phel zawh nawn loh dingin keiʼ dikna a gen khia ding hi.",
    "8": "“Ahi zongin Nisuahna lam ka zong a, Pasian ka mu kei hi. Nitumna lam ka zong a, amah ka mu thei tuan kei hi.",
    "9": "Leilu lam ka zon hangin amah ka mu thei kei a, Leitaw lam ka zon hangin zong amah ka mu thei tuan kei hi.",
    "10": "Ahi zongin Pasian in ka kalsuanna khempeuh thei a, kei hong ze-et leh ka sianthona a mu ding hi.",
    "11": "Ama hong lamlahna citakin ka zui cinten a, lam ka pial ngei kei hi.",
    "12": "Pasianʼ thupiakna bangin ka gamta ngitnget a, keima utna zui loin ama deihna ka zui hi.",
    "13": "“Amah kikheel ngei lo a, kuamah in amah nial zo lo hi. Ama hih nopte kuamah in khaktan zo lo hi.",
    "14": "Tua ahih manin kei adingin a geel sate tungsak ding hi. Amah in hih bangin geelna tampi tak a nei ahi hi.",
    "15": "Tua hi a, ama omna ah kei ka lau mahmah a, ka ngaihsut khak ciangin amah ka kihta hi.",
    "16": "Vanglian Pasian in ka lungsim hanna hong mangsak hi.",
    "17": "Khuamial in ka mit a mialsak hangin keima kihtak pen khuamial hi lo a, Pasian ahi hi."
  }
}