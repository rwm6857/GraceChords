{
  "bookNumber": 23,
  "book": "Isaiah",
  "chapter": 35,
  "verses": {
    "1": "Gamlak le lei keuna gam lungdam dinga, sehnel gam lungdamin palh khia ding hi. Unok pak bangin",
    "2": "tampi takin palh khia dinga, lungnopna le lasakna tawh lungdam ding hi. Lebanon mual a minthanna, Karmel mual le Sharon mual a minliatna tua leitang in ngah ding hi. Mi khempeuh in Topa ’ minthanna, i Pasianʼ liatna mu ding uh hi.",
    "3": "A zaw khutte khauhsak unla, a no khukte kipsak un.",
    "4": "Lungsim patau-in, a lauthawng mite kiangah, “Thakhauh un, lau kei un! En un, na galte uh tungah phu hong laksak dingin Pasian hong pai dinga, amah in note hong hon khia ding hi,” ci un.",
    "5": "Tua ciangin mittawteʼ mit kihong dinga, bilngongteʼ bil kihong ding hi.",
    "6": "Tua ciangin khebai mipa diangin lam dinga, a pau thei lo mipa in lungdamin la sa ding hi. Bang hang hiam cih leh gamlak ah tui hong phul khia dinga, sehnel gam sungah luitui hong luang ding hi.",
    "7": "A sa mahmah sehnelte bualtui hong suak dinga, a keugaw leitang pen ciktui tawh hong kidim ding hi. Ngiateʼ omna ngei leitang pen nawngpi suakin, lopa, pumpeeng le mau, a po ding hi.",
    "8": "Tua lai ah lam lianpi khat om dinga, Lampi Siangtho kici ding hi. A siang lo mite in tua tung tawn ngei lo dinga, mihaite in tua lam a zui mite khialsak nawn lo ding hi.",
    "9": "Tua lai ah humpinelkai om lo dinga, sasial ne ganhing khat peuhpeuh hong pai lo ding hi. Tua lai ah ganhing lauhuaite kimu lo ding hi. Topa ’ hotkhiat sa mite in tua lampi tawnin hong ciah ding uh hi.",
    "10": "Topa ’ hotkhiat sa mite hong ciahkikin, lungdam tawntungna mai pua-in la sa kawmin Jerusalem ah hong tung ding uh hi. Amaute in lungdamna le kipakna ngah ding uh a, dahna le khuisatna om nawn lo ding hi."
  }
}