{
  "bookNumber": 23,
  "book": "Isaiah",
  "chapter": 15,
  "verses": {
    "1": "Moab gam tawh kisai thu: Zan khat thu-in Ar khua kisiasak ahih manin Moab gam a bei hi. Zan khat thu-in Kir khua kisiasak ahih manin Moab gam a bei ta ahi hi.",
    "2": "A sangna munte ah a kap dingin Dibon khua mite pai to uh hi. Nebo le Medeba khuateʼ hangin Moab mite nakpi takin kap uh hi. Dahna limin lu khempeuh kimettol a, khamul khempeuh zong kimetmai hi.",
    "3": "Kongzing lakah amaute in puanhampi silh uh hi. Innkhum zang le kongzing lampi kituahnate ah mi khempeuh nakpi-in kapin khitui tawh a kawt uh hi.",
    "4": "Heshbon khua le Elealeh khua kiko uh a, amauʼ kahna awging Jahaz khua dongah kiza hi. Tua ahih ciangin Moab mi galhiam tawite lau-in nakpi takin kiko uh a, amaute a liing uh hi.",
    "5": "Moab gam adingin ka lungsim kiko hi. A galtai ama mite Zoar khua le Eglath-shelishiah khuate ah a tai uh hi. Bang hang hiam cih leh Luhith lampi ah amaute a kap sa-in pai to uh hi. Horonaim khua zuatna lampi ah amaute in siatna a thuakna uh hangin nakpi-in kiko uh hi.",
    "6": "Nimrim luite kang hi. Lopa keu-in a sel thak om lo a, lopa hing om nawn lo hi.",
    "7": "Tua ahih ciangin amaute in a ngah sa uh le a khol sa uh na tampite pua-in Gialhek Lui ah a paipih uh hi.",
    "8": "Bang hang hiam cih leh Moab gam kiim khempeuh ah kahna aw a ging hi. Kahna in Eglaim khua ban a, kahna in Beerelim khua zong a ban hi.",
    "9": "Bang hang hiam cih leh Dibon lui tuite sisan tawh kidim hi. Ahi zongin Dibon khua in a thuak ding a nasia zaw om lai a, Moab gam panin a suakta mi le gam sungah a om lai mite khempeuh kithat gawp ding hi."
  }
}