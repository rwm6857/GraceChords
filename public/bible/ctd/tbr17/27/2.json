{
  "bookNumber": 27,
  "book": "Daniel",
  "chapter": 2,
  "verses": {
    "1": "Nebukhadnezzar kumpi a suah zawh a kum nihna kumin mang khat a man hi. A lungsim patau lua mahmah ahih manin a ihmu thei kei hi.",
    "2": "Tua ahih ciangin bang mang man cih a hilh dingin mitphial siamte, mibum theite le khongkhai siamte a samsak hi.",
    "3": "Amaute hong pai-in kumpipa mai ah a din uh ciangin kumpipa in, “Mang khat ka man a, tua ka mang pen bang hiam cih thei nuam ka hih manin ka lungsim a patau mahmah hi,” a ci hi.",
    "4": "Amaute in Aram pau tawh, “Kumpipa aw, na khansau hen! Na mang hong gen leteh a khiatna zong kong gen ding uh hi,” a ci uh hi.",
    "5": "Kumpipa in, “Ka mangmat le a khiatna nong gen theih kei uh leh note kong semnen gawp dinga, na inn uh suksiat gawp dingin ka ngaihsun khinzo hi.",
    "6": "Ahi zongin ka mangmat le a khiatna nong gen theih uh leh, letsong le minphatna lianpi kong pia ding hi. Tua ahih ciangin tu-in ka mangmat bang hi a, a khiatna bang ahi hiam cih hong gen un,” a ci hi.",
    "7": "Amaute in, “Kumpipa aw, na mang hong gen phot leteh a khiatna kong gen thei pan ding uh hi,” ci-in a dawngkik uh hi.",
    "8": "Kumpipa in, “Ka ngaihsut sa teng hong zasak khinzo ka hih manin hun sau theihtheih nading a zong na hih lam uh teltakin kithei hi.",
    "9": "Ka mangmat nong gen theih kei uh leh note khempeuh thukhenna khat bek kong pia ding hi. No teng khempeuh in lungsim kikhatin zuau thu gengen leeng a ngaihsutna hong kikheel ding hi, a ci nuam na hi tazen uh hi. Tua ahih ciangin ka mangmat hong gen phot un. Tua hileh a khiatna zong hong gen thei ding ci-in kong muang pan ding hi,” a ci hi.",
    "10": "Khongkhai theite in, “Kumpipa aw, na deihna bang a hong gen thei ding hih leitungah mihing khat beek om lo ding hi. Kumpi gen loh mi lian pen le mi thupi pen khat beek in, a aisan theite, a mitphial siamte le a khongkhai theite tungah tua bang thu a dong ngei kuamah om nai lo hi.",
    "11": "Kumpipaʼ thudotna pen haksa lua mahmah ahih manin, mihing ahi lo pasian-te longal a gen thei ding kuamah om lo hi,” a ci uh hi.",
    "12": "Tua thu hangin kumpipa heh mahmah a, Babylon sunga kumpiʼ thudot mipilte khempeuh thah lup khit dingin thu a pia hi.",
    "13": "Tua ahih ciangin mipilte khempeuh thah lup khitna ding thu kipia a, tua thah lup dingte sungah Daniel le a lawmte zong a kihel uh ahi hi.",
    "14": "Tua ciangin Daniel zong Babylon gam sunga mipil teng a that lum dingin a kisawl kumpi cing a ukpa Ariok kiangah kampau kidawm takin a va pai hi.",
    "15": "Amah in Ariok kiangah, “Bang dingin kumpipa in hih zahtakin thukhauh suaksak ahi hiam?” ci-in a dong hi. Ariok in a thupiang khempeuh a gen hi.",
    "16": "Tua ciangin kumpipa kiangah Daniel pai a, a mangmat a khiatna a hilh theih nadingin hun tawmvei sung a kingak lai nadingin phalna a ngen hi.",
    "17": "Tua ciangin Daniel a inn ah ciah a, a thupiang teng khempeuh a lawmte Hananiah, Mishael le Azariah-te kiangah a ko hi.",
    "18": "Amah in, vantung Pasian in eite hong hehpihin, tua thuthukpi gen khia thei-in, Babylon gam sunga mipil dangte tawh thahna i thuak khawm loh nadingin thu i ngen ding hi, ci-in a gen hi.",
    "19": "Tua ciangin tua zan sungin maangmuhna tawh tua thuthukpi Danielʼ tungah kihilh a, amah in vantung Pasianʼ min a phat hi.",
    "20": "“Pasianʼ min kiphat tawntung tahen; amah pilin a vanglian hi.",
    "21": "Amah in hun le khuahunte kheel a, kumpite koihin lah a la khia hi. Amah in mite tungah pilna le theihna a pia hi.",
    "22": "Amah in thuthukpite le thusimte a lak khia hi. Amah in khuamial sunga kiseelte thei a, khuavak in amah a umcih hi.",
    "23": "Nang pen ka pu ka pateʼ Pasian na hi a, kong phat a, ka hong zahtak hi. Nangmah in pilna le thahatna na hong pia zo hi. Ka thungetna nong za a, kumpipa kiang a ka gen ding thu nong lak zo hi,” a ci hi.",
    "24": "Tua ahih ciangin kumpipa in Babylon mipilte a that dingin a sawl pa Ariok kiangah Daniel pai a, “Babylon gam sunga mipilte that kei in. Kumpipa kiangah hong paipih in; tu-in a mangmat a khiatna ka gen ding hi,” a ci hi.",
    "25": "Tua ciangin Ariok in thakhatin kumpipa kiangah Daniel paipih pah a, “Kumpipa aw, na mangmat a khiatna a hong gen thei ding Jew mi salte khat ka va mu hi,” ci-in a gen hi.",
    "26": "Kumpipa in Belteshazzar a kici Daniel kiangah, “Ka mangmat bang hi a, a khiatna bang hiam cih hong gen thei ding na hi hiam?” ci-in a dong hi.",
    "27": "Daniel in, “Kumpipa aw, tua na theihnop thu a hong gen thei ding khongkhai thei, mitphial siam, aisan siam kuamah om lo hi.",
    "28": "Ahih hangin thusim a lak thei vantungah Pasian khat a om hi. Amah in mai lamah bang thu hong piang ding cih nangmah Nebukhadnezzar kumpipa tungah a hong hilh zo hi.",
    "29": "Kumpipa na ihmut laitakin mailam a hong piang ding mang khat na man a, thuthukpi a lak khia Pasian in a piang ding thu a hong lak khol zo hi.",
    "30": "Tu-in midangte sangin ka pil zawk manin kei tungah tua thu a hong kilak hi loin, Kumpipa in na mangmat a khiatna le na ngaihsut thu na theih nadingin a hong kilak ahi zaw hi.",
    "31": "“Kumpipa aw, na mangin a tee daldal milim lian mahmah khat na mu a, kihtakhuai mahmah in na mai ah a ding hi.",
    "32": "Tua milim lutang pen kham hoih mahmah tawh a kibawl ahi hi. A awm le a bante ngun tawh kibawl a, a gil le a pheite sumngo tawh kibawl hi.",
    "33": "A khete sik tawh kibawl a, a khepekte khen khat sik, khen khat tungman kigawm ahi hi.",
    "34": "Tua banga na et laitakin mual tung panin suangtumpi khat kuama khuk lohin hong tuk a, sik le tungman kigawm milim khete deng tanin a kithehthang hi.",
    "35": "Thakhatin sik, tungman, sumngo, ngun le khamte kitam nen gawp a, khuakhal lai-a ansi zap bangin a leeng mang hi. Huih in leen mang khin ahih manin themkha beek a kimu nawn kei hi. Ahih hangin tua suangtum hong khangkhang a, mual cia hong pha-in leitung khempeuh a dim hi.",
    "36": "“Na mangmat pen tu-a teng ahi hi. Tu-in a khiatna kong gen ding hi.",
    "37": "Kumpipa aw, kumpi khempeuh lak pan nang a lian pen na hi hi. Vantung Pasian in kumpi-in nang hong koih a, vangliatna, thahatna le zahtakna a hong pia hi.",
    "38": "Amah in miʼ teenna leitung teng, ganhing teng le vasate a uk dingin nang a hong koih hi. Tua kham lutang pen nangmah na hi hi.",
    "39": "Nangʼ khit ciangin nangʼ kumpi gam sangin a neu zaw kumpi gam a dang khat hong piang dinga, tua khit ciangin sumngo ahi kumpi gam a thumna in leitung khempeuh uk ding hi.",
    "40": "Tua khit ciangin kumpi gam lina hong piang dinga, sik bangin a khauh ding hi. Sik in na khempeuh sat nenin a gawivui bangin, a masa kumpi gam teng khempeuh a sukham ding hi.",
    "41": "A khepek le a khemete khen khat sik le khen khat tungman kigawm ahi na mu hi. Tua pen kumpi gam kikhenthang ding hi, cihna ahi hi. Tungman le sik kigawm ahih mah bangin sik bangin a hoih khop khat ciang khauhna a nei ding hi.",
    "42": "A khemete khen khat sik hi a, a khen khat tungman ahih mah bangin kumpi gam khen khat thahatin khen khat a thahat kei ding hi.",
    "43": "Sik le tungman kigawm na muh mah bangin tua kumpi gam ukte in kigawm ding hanciamin zileta in a kimat ding uh hi. Ahih hangin sik le tungman a kimat theih loh mah bangin a kigawm thei kei ding uh hi.",
    "44": "Tua kumpite a maan laitakun vantung Pasian in a bei thei ngei lo ding kumpi gam a hong phut ding hi. Tua kumpi gam kuamah in zo zo lo dinga, tua gam in gamdang khempeuhte zo gawpin a kip tawntung ding hi.",
    "45": "Kuama lawn lohpi-in mual tung pan hong tuk suk suangtum in sik, sumngo, tungman, ngun le kham tawh kibawl milim a den paih na mu hi. A lian Pasian in mai lamah bang hong piang ding cih Kumpipa tungah a hong hilh ahi hi. Na mangmat pen ahi bang teekteekin kong gen a, a khiatna zong a man bangin kong gen zo hi,” a ci hi.",
    "46": "Tua ciangin kumpi Nebukhadnezzar zong Danielʼ mai leilak ah kun sukin, Daniel tungah sagawh biakna le a namtui biakpiakna bawl dingin thu a pia hi.",
    "47": "Kumpipa in, “Hih thuthukpi hong gen thei na hih manin na Pasian pen thuthuk a lak, pasian khempeuh sung pan a lian pen, kumpiteʼ tunga Topa ahi hi,” a ci hi.",
    "48": "Tua ciangin kumpipa in Daniel letsong hoih tampi pia a, a za liansak a, Babylon gam teng uksakin, Babylon mipil thudotte a ukpipa dingin a koih hi.",
    "49": "Kumpipa in Danielʼ ngetna mah bangin Shadrak, Meshak le Abednego-te Babylon gam khen tuamtuamte a uk dingin koih a, Daniel pen kumpi inn sungah a omsak hi."
  }
}