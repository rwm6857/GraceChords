{
  "bookNumber": 22,
  "book": "Song of Solomon",
  "chapter": 7,
  "verses": {
    "1": "Kumpi mel a pua a ngaihbaang nungak aw, na khete le na khedap kilawm mahmah! Na phei le na tanzumte sing suih siamteʼ suih bang hiuhiau!",
    "2": "Na kalkawm pen leenggahzu lim tawh a kilawi lo hai bangin uk kiukeu hi. Na kawng pen unok pak tawh a ki-um buhlom hen tawh kibang hi.",
    "3": "Na nawite pen a ta khawm helhel sakhi peeng, a om khawm hialhial sanang nih tawh kibang hi.",
    "4": "Na ngawng, saiha tausang tawh kibang hi. Na mitte pen Heshbon khuapi kulh gei-a om tuilite tawh kibang hi. Na nak pen Damaskas khuapi lam a nga Lebanon tausang bangin hoih hiuhiau hi.",
    "5": "Na lutang pen Karmel Mual bangin kitawi to a, na samphekte san hiuhiau a, a etlawmna in kumpipaʼ mit la vangvang hi.",
    "6": "Itluat aw na ngaihbaang a, na mel kong muh nuam zungzung hi.",
    "7": "Tuum kung bangin na etlawm a, na nawite pen, nisuh gah a bawk pha mahmah tawh a kibang hi.",
    "8": "Tuum kung tungah kah to-in a gah ka lo ding hi. Na nawite kei adingin leenggah bawk tawh kibang a, na gimnam epel min bangin namtui hi.",
    "9": "Na kam, leenggahzu bangin khum zungzung hi. Ka ngaihno tungah leenggahzu khum luang henla, a muk a ha tawk kim hen.",
    "10": "Ka ngaihno aʼ ka hi a, amah in kei hong deih hi.",
    "11": "Ngaihno aw, gamlak ah pai khia-in leenggui lo ah va giak ni.",
    "12": "Zingsangin tho baihin leengguite a sel nai hiam, leengguite a pak nai hiam, mang kawlsing kungte a pak nai hiam, i en ding hi. Tua lai munah kong itna letsong kong pia ding hi.",
    "13": "Tua lai ah zawl-ai kung a namtui gim na za dinga, singgah lim namcin i kong gei ah a om hi. Ngaihno aw, a gah a lui le a thak nang adingin na duhduh kong koihsak hi."
  }
}