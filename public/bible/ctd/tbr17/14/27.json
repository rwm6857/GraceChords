{
  "bookNumber": 14,
  "book": "2 Chronicles",
  "chapter": 27,
  "verses": {
    "1": "Jotham in uk ding a kipatin kum sawm nih le nga pha a, amah in Jerusalem ah kum sawm le kum guk sung uk hi. Ama nuʼ min Jerushah hi a, Zadokʼ tanu ahi hi.",
    "2": "A pa Uzziah hih sa khempeuh bangin Topaʼ mitah a man gamta hi. Ahih hangin a pa bangin Topaʼ biakinn sungah amah va mawk lut lo hi. Ahih hangin mite in a sia gamtatnate zui lai uh hi.",
    "3": "Jotham in Topaʼ biakinn kulh kongpi tungnung lam a, Ofel kulh tungah zong inn tampi a lam hi.",
    "4": "Tua tham loin amah in Judah mual tung gamah khuapite le sing tamna mualte tungah mun muanhuaite le tausangte a lam hi.",
    "5": "Amah in Ammon kumpipa sim a, amaute a zo hi. Tua ciangin Ammon mite in tua kumin ama tungah ngun talen za khat, mangbuh lawh tul sawm, le mangbuhham lawh tul sawm mah a puak uh hi. Ammon mite in ama tungah a kum nihna le a kum thumna kumin tua zah mah a puak uh hi.",
    "6": "Tua ahih ciangin Topa a Pasianʼ mai ah Jotham a hoih tatna tawh kizui-in a vang zong a lian hi.",
    "7": "Tu-in Jothamʼ gamtatna a omlaite le a galsimnate le a om ziate, Israel le Judah Kumpiteʼ Tangthu Laibu sungah kigelh hi.",
    "8": "Amah in uk ding a kipatin kum sawm nih le nga pha a, Jerusalem ah kum sawm le kum guk sung uk hi.",
    "9": "Tua ciangin Jotham si a, David khuapi sungah amaute in amah a vui uh hi. Tua ciangin a tapa Ahaz in ama tangin a uk hi."
  }
}