{
  "bookNumber": 14,
  "book": "2 Chronicles",
  "chapter": 7,
  "verses": {
    "1": "Solomon a thunget a tawp ciangin, vantung panin meikuang hong pai sukin meihal biakna le biakpiaknate kaang tum a, tua ciangin Topaʼ minthanna vang biakinn sung hong dim hi.",
    "2": "Topaʼ minthanna vang biakinn dim ahih manin Topaʼ biakinn sungah siampite lut thei lo uh hi.",
    "3": "Israel mite khempeuh in meikuang hong pai sukin Topaʼ minthanna vang biakinn tungah a om a muh uh ciangin suangphah tungah lei lam maingatin kun uh a, Pasian bia-in Topaʼ tungah lungdamna ko-in, “ Topaʼ tungah lungdam koh ding hoih hi; bang hang hiam cih leh ama itna kip tawntung hi,” a ci uh hi.",
    "4": "Tua ciangin kumpipa le mi khempeuh in Topaʼ mai ah biakna pia uh hi.",
    "5": "Kumpi Solomon in biakna-in bawngtal tul sawm nih le tul nih le tuu tul za khat le tul sawm nih pia hi. Tua bangin kumpipa le mi khempeuh in Pasianʼ biakinn a ap uh hi.",
    "6": "Siampite amau panmun uh ah ding uh hi. Levi mite zong, Kumpi David in Topa tungah lungdam koh nadingin a bawl Topaʼ tungah lasak nading lasaknate tawh ding uh hi. Bang hang hiam cih leh ama itna kip tawntung hi. David in amauʼ nasepna tawh phatnate a bawl ciangin tua bangin hih uh hi. Amaute tawh a kigalsai ah siampite in peengkulte tum uh a, Israel mi khempeuh zong a ding uh hi.",
    "7": "Tua ciangin Solomon in Topaʼ biakinn mai ah a om inntual laizang ap hi; bang hang hiam cih leh Solomon in a bawl sumngo biakna tau ah meihal biakna le a thaute ta zo lo ahih manin tua lai munah amah in meihal biakna le thunuam a biakna thaute a pia hi.",
    "8": "Tua hun laitakin Solomon le amah tawh a om Israel khempeuh mihon tampi in Hamath lutna panin Egypt lui ciang dongah ni sagih sung pawi a kham uh hi.",
    "9": "Tua ciangin a ni giat ni-in amaute in a thukhupna khat nei uh hi; bang hang hiam cih leh amaute in biakinn apna ni sagih sung pawi kham uh a, tua pawi ni sagih sung kibawl hi.",
    "10": "A kha sagihna a ni thum ni-in, Topa in David le Solomon le ama mi Israel tungah a hoih a bawlna hangin amah in lungdamna le kipakna tawh a inn uh ah mite a ciahsak hi.",
    "11": "Tua bangin Solomon in Topaʼ biakinn le kumpi inn zo hi. Solomon in Topaʼ biakinn le ama inn sungah hih dinga a geel khempeuh nuam takin zo hi.",
    "12": "Tua ciangin zanin Solomon tungah Topa kilangin ama kiangah, “Na thungetna ka za khin a, keima-aʼ dingin biakpiakna inn dingin hih mun ka teel khin hi.",
    "13": "Keimah in vantungte khakcipin guah a zuk loh ciang ahi a, gam sung a ne tum dingin kauphe thu ka piak ciang ahi a, ka mite lakah natna ka tunsak ciang ahi zongin,",
    "14": "keima minin a kisam ka mite amau mahmah kiniamkhiatin, thu ngenin ka mai hong zong a, amauʼ gitlohnate panin a kihei uh leh, keimah in vantung panin ka za dinga, amauteʼ khialhna maisakin a leitang uh ka hoihsakkik ding hi.",
    "15": "Tu-in ka mitte hakin hih lai munah a kingen thungetna ka bilte in ngai ding hi.",
    "16": "Bang hang hiam cih leh a tawntungin ka min a om theih nadingin keimah in hih biakinn teelin ka ap khin a, ka mit tawh enin ka lungsim a tawntungin tua lai ah om ding hi.",
    "17": "Nang adingin ahihleh, na pa David a gamtat bangin keima mai ah na gamtat a, nang kong sawl khempeuh bangin semin, ka thukhamte le ka biakna ngeina kipte na zuih leh,",
    "18": "na pa David tawh kiciamin, ‘Israel a uk dingin mi khat zong na kitasam kei ding hi,’ ka cih bangin na kumpi tokhom ka kipsak ding hi.",
    "19": "Ahih hangin note kihei-in, na mai uh ah ka koih sa ka thukhamte le ka thupiaknate nusia a, pai-in pasian dangteʼ na semin tuate na biak uh leh,",
    "20": "noteʼ tungah kong piak sa leitang panin note kong bot khia ding hi. Tua ciangin ka min dingin ka ap sa hih biakinn ka muhna panin ka lawn khia dinga, mi khempeuh lakah paunak le gentehna ka suaksak ding hi.",
    "21": "“Tua ciangin a minthang sa hih biakinn a nawk kha khempeuh in lamdang sa-in, ‘Bang hangin hih bangin Topa in hih gam le hih biakinn bawl ahi hiam?’ ci ding uh hi.",
    "22": "Tua ciangin amaute in, ‘Bang hang hiam cih leh Egypt gam panin amaute a paikhiatpih a pu a pate uh Pasian ahi Topa amaute in nusia uh a, pasian dangte pom uh a, tuate bia-in a na sem uh hi. Tua ahih ciangin amah in hih bang siatna khempeuh amaute tungah tungsak hi,’ ci ding uh hi,” a ci hi."
  }
}