{
  "bookNumber": 45,
  "book": "Romans",
  "chapter": 14,
  "verses": {
    "1": "Upna neu mite pawlbawl unla, na ngaihsutna uh a kituah kei leh zong mawhsak kei un.",
    "2": "Mi pawl khat in na khempeuh ka nek theih ding hi, ci-in ngaihsun uh hi; ahi zongin upna neute in anteh bek ne ngam uh hi.",
    "3": "Tua ahih manin a ne mite in a tang mite simmawh bawl kei henla, a tang mite in zong a ne mite simmawh bawl kei hen. Bang hang hiam cih leh a ne mite zong Pasian in a san mite mah ahi hi.",
    "4": "Mi khatʼ nasemte tungah kua in thu khen thei ding na hi uh hiam? A gina le a gina lo a khen ding pa pen amauʼ Topa ahi hi. A Topa un hoih hi, a cih leh a kipsak zawh nading vangliatna nei ahih manin a kip hi lel ding uh hi.",
    "5": "Mi pawl khatte in ni khatpeuh a dang sangin thupi zaw hi, ci-in ngaihsun uh a, pawl khatte in ni khempeuh kibang kim hi, ci-in ngaihsun uh hi. Tua ahih manin a kuamah peuh in amauʼ hoihsakna thu ciantakin thei ta uh hen.",
    "6": "Ni khatpeuh thupi diak hi, ci-in a tang mite in Topa a pahtawina-in a tang ahi uh hi. An khempeuh a ne mi in zong Pasianʼ tungah lungdamna ko-in ne uh ahih manin Topa a pahtawina mahin a ne uh ahi hi. Nek dingin kilawm lo hi, ci-in a ne lo mite in zong Pasian tungah lungdamna mah ko ahih manin Topa a pahtawina mahin a ne lo uh ahi hi.",
    "7": "Ama ading bekin kuamah nungta lo a, ama ading bekin kuamah si lo hi.",
    "8": "I nuntak leh Topa adingin a nungta ihi a, i sih leh zong Topa ading mahin a si ihi hi. Tua ahih manin i si a, i hing zongin Topa aʼ ihi hi.",
    "9": "Hih thu hangin Khris pen a site le a hingteʼ Topa ahih theih nadingin hong si-in hong nungtakik hi.",
    "10": "Tua ahihleh bang hangin na Khristian pihte uh tungah thu khen a, bang hangin simmawh bawl thei na hi uh hiam? Thukhenna a thuak dingin Pasianʼ mai ah eite khempeuh a ding ciat ding ihi hi.",
    "11": "Lai Siangtho sungah, “Kei pen a nungta ka hih mah bangin ka mai ah mi khempeuh hong kun dinga, Pasian ka hihna thu mi khempeuh in pulak taktak ding uh hi, Topa in ci hi,” ci-in a kigelh hi.",
    "12": "Tua ahih manin a kuamah peuh in i gamtatna ciat Pasianʼ mai ah a va kigen tel ciat ding ihi hi.",
    "13": "Tua ahih manin khatlekhat kimawhsakin thu kikhen kei unla, i Khristian pihte i puksak khak loh nading, a dongtangsak ihih khak loh nadingin ngaihsun ciat ni.",
    "14": "Topa Jesu tawh kipawlin a lungsim ka theihna tawh, na khat peuhpeuh ama thu-in a dawizek om het lo hi, ci-in teltakin ka thei hi. Ahi zongin mi khatpeuh in dawizek hi, ci-in a ngaihsut leh ama adingin a dawizek hi pah hi.",
    "15": "An khatpeuh na nekna uh hangin na Khristian pihteʼ lungnopmawhna na piansak uh leh itna lungsim tawh a gamta na hi nawn kei uh hi. Na annekna uh tawh, Khris in a sih lawh miteʼ siat nading piangsak kei un.",
    "16": "Tua ciangin note in hoih na sak uh thute, midangte in a sia-in a gen khak loh theih nadingun na gamta un.",
    "17": "Bang hang hiam cih leh Pasianʼ Ukna pen nekledawn tawh a kisai thu hi lo a, Kha Siangtho hangin i ngah Pasianʼ deih bangin gamtatna, kilemna, lungdamna, cihte hizaw hi.",
    "18": "Hih bang danin Khrisʼ na a sem mite in Pasian lungdamsak a, mite zong a lungkimsak uh hi.",
    "19": "Tua ahih ciangin mi tawh kilem theih nading le kha thu ah khatlekhat thahatna i kipiak theih nading thute hanciam ciat ni.",
    "20": "Annek huhau-in Pasianʼ sep sa thute susia kei ni. An khempeuh a kine thei ding ahi hi; ahi zongin tua nekna hangin mi khat peuhpeuh a puk ding ahihleh a khial ihi hi.",
    "21": "Midangte in a puk lawh theih annekna, zunekna le na khat peuhpeuh i kikep ding a man pen ahi hi.",
    "22": "Hih thu ah noʼ upna le noʼ ngaihsutnate, Pasian tawh noteʼ kikal thu hisak un. Amau lungsim sungah man a sak bangun a gamta zote pen a lung uh nuam mahmah hi.",
    "23": "Ahi zongin lunghimawh pipi-in a ne a om leh, a upna uh tawh kizui-in a gamta hi lo uh ahih manin Pasian in tua bang mite a mawhsak ding hi. I upna bangin gamtat lohna peuhpeuh mawhna ahi hi."
  }
}