{
  "bookNumber": 6,
  "book": "Joshua",
  "chapter": 4,
  "verses": {
    "1": "A minam bupin Jordan a gal kah khit uh ciangin Topa in Joshua kiangah,",
    "2": "“Nam khat pan mi khat, mite lak panin mi sawm le nih teel inla,",
    "3": "amaute thu pia-in, ‘Siampiteʼ khe a dinna mun mahmah, Jordan gun laizang panin suangtum sawm le nih la unla, a galah pua-in tu nitakin na giahna uh munah koih un,’ ci in,” a ci hi.",
    "4": "Tua ciangin Joshua in nam khat panin mi khat, ama seh sa mi sawm le nihte Israel mite lak panin a sam hi.",
    "5": "Joshua in amaute kiangah, “ Topa na Pasian uh Thuciamna Singkuang mai Jordan laizang ah pai unla, note in Israel minam phazah tawh kizui-in suangtum khat ciat la-in na liangko tung uh ah pua un.",
    "6": "Hong tung ding hunah na tate un, ‘Hih suangtumte bang a cihnopna ahi hiam?’ ci-in hong dot ciangin noteʼ lakah lim khat hi ding hi.",
    "7": "Tua ciangin amaute kiangah, ‘ Topaʼ Thuciamna Singkuang mai ah Jordan tuite kikhentan a, Jordan a gal kah laitakun Jordan tuite kikhentan hi,’ na ci ding uh hi. Tua ahih ciangin hih suangtumte pen Israel mite tungah a tawntungin phawkna hi ding hi,” a ci hi.",
    "8": "Joshuaʼ thupiak bangin Israel mite gamta uh a, Topa in Joshua a thupiak bangin Israel minam a phazah tawh kizui-in Jordan laizang panin suangtum sawm le nih a la uh hi. Amaute in a giahna uh munah tuate pua-in a koih uh hi.",
    "9": "Tua ciangin Joshua in Thuciamna Singkuang a pua siampiteʼ khe a dinnasa mun, Jordan laizang ah zong suang sawm le nih mah a phut hi. Tu ni dongin tua suangte tua mun mahah om lai hi.",
    "10": "Bang hang hiam cih leh Moses in Joshua a thupiak bangin mite tungah a gen dingin Topa in Joshua a thupiak khempeuh a vekpi-in a kiman khit matengin Jordan laizang ah Thuciamna Singkuang a pua siampite a ding uh hi. Mite nawhsa-in gal kah uh hi.",
    "11": "Mite khempeuh a gal kah khit uh ciangin Topaʼ Thuciamna Singkuang le siampite, miteʼ mai ah na ma pai uh hi.",
    "12": "Moses in amaute a sawl sa bangin Israel mite mai ah hiam tawi-in Reuben minamte, Gad minamte le Manasseh minam a langte na ma pai uh a,",
    "13": "mi tul sawm li bang galdo dingin hiam tawi-in a baih sa-in Jerikho zanglei lam Topaʼ mai ah a pai uh hi.",
    "14": "Tua ni-in Israel-te khempeuhʼ muhna ah Topa in Joshua liansak hi. Amaute in Moses lamdang sa-in a om uh mah bangin Joshua a nuntak sung tawntung lamdang sa-in a om uh hi.",
    "15": "Tua ciangin Topa in Joshua kiangah,",
    "16": "“Thuciamna Singkuang a pua siampite Jordan panin hong paikhiat nading thu pia in,” a ci hi.",
    "17": "Tua ahih ciangin Joshua in siampite thu pia a, “Jordan panin hong paikhia un,” a ci hi.",
    "18": "Topaʼ Thuciamna Singkuang a pua siampite Jordan laizang panin hong pai khia-in, siampiteʼ khe lei keu tungah hong om toh ciangin, a ngeina bangin amauʼ munah Jordan tuite hong luangkikin a piau khempeuh a tuum hi.",
    "19": "Kha masa a ni sawm ni-in Jordan panin mite paikhia uh a, Jerikho nisuahna lam gamgi Gilgal ah giahphual sat uh hi.",
    "20": "Jordan panin a lakkhiat uh tua suangtum sawm le nihte Joshua in Gilgal ah a phut hi.",
    "21": "Tua ciangin amah in Israel mite kiangah, “Hong tung ding hunah na tate un, ‘Hih suangte bang a cihnopna ahi hiam?’ ci-in hong dot uh ciangin,",
    "22": "‘Israel-te in lei keu tungtawnin hih Jordan kantan hi,’ ci-in na tate uh na theisak ding uh hi.",
    "23": "Bang hang hiam cih leh eite in i kantan khit matengin Topa na Pasian un a kansak San Tuipi tungah a bawl bangin, note in na kantan khit matengun Topa na Pasian un Jordan tuite note adingin kangsak hi.",
    "24": "Topa vanglian mahmah hi, ci-in leitung mi khempeuh in a theih nading le Topa na Pasian uh na zahtak tawntung theih nading uh ahi hi,” a ci hi."
  }
}