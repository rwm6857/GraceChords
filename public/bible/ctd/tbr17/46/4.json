{
  "bookNumber": 46,
  "book": "1 Corinthians",
  "chapter": 4,
  "verses": {
    "1": "Kote pen Khrisʼ nasem le Pasianʼ thusim a zeekte in nong ngaihsut ding uh ahi hi.",
    "2": "Nasem i cih mite pen a topa uh tungah citakin a thuman ding uh kisam hi.",
    "3": "Note na hi uh a, leitung mite in ahi zongin kei tungah mawhna hong zongin thu nong khen uh hangin bangmah phamawh ka sa kei hi. Kei mahmah zong kimawhsakin thu ka kikhen kei hi.",
    "4": "Ka kisuan nading thu bangmah ka thei het kei hi. Ahi zongin tua pen ka dik hi, cihna hi pah lo hi. Keima thu a hong khen ding pa pen Topa ahi hi.",
    "5": "Tua ahih manin a hun a tun ma-in kuamah mawhsakin thu khen kei un. Topa hong pai ciangin a tawpna thukhenna hong om dinga, amah in thusimte hong pholakin, mihingte in a lungsim sung uh ah a ipcip uh thute hong telkheh ding hi. Tua ciangin mi khempeuh in amauʼ ngah dingin a kilawm phatna, Pasianʼ kiang panin a ngah ciat ding uh hi.",
    "6": "Sanggamte aw, note ading ka ngaihsutna-in hih thu khempeuh Apollos le keima pumpi tungah ka zat uh thu ahi hi. “A khengvalin gamta kei un,” cihna thu na theih nadingun ko tegel, etteh dingin ka hong zang hi. Note in mi khatpeuh kisaktheih pihin mi khatpeuh na simmawh bawl kei ding uh hi.",
    "7": "Note in bang kisaktheih pih na hi uh hiam? Tu-a na neih khempeuh uh Pasianʼ hong piak hi lo ahi hiam? Tua ahihleh hong kipia sa bek ahih manin a bang kisaktheih pih na hi uh hiam?",
    "8": "Na deih khempeuh uh nei khin na kisa uh a, hau khin na kisa uh hi. Koteʼ om loh kalin kumpi a suak khinin na kingaihsun uh hi. Note tawh kumpi hi khawm ding ihih manin kumpi taktak a suak takpi na hi le-uhcin ka ut mahmah hi.",
    "9": "Ko sawltakte pen vantungmi le leitung mi khempeuh in a et dingin mipiʼ mai ah thahna a thuak dingin thukhenna a kipia mi bangin Pasian in a zaneu penin hong koih tawntung tawh kibang ka sa hi.",
    "10": "Khris hangin mite mai ah kote mihai ka suak uh a, ahi zongin note pen Khris sungah mipil na kisa uh hi. Kote ka thaneem uh a, ahi zongin note a hat na kisa uh hi. Kote hong kisimmawh bawl a, ahi zongin note hong kizahtak bawl na kisa uh hi.",
    "11": "Tu ni ciang dong gilkial dangtakin puansilh ding nangawn nei loin ka om uh hi. Inn le lo zong nei loin hong kinot suk hong kinot to kawikawi hi.",
    "12": "Koteʼ nektawm ding ka thatang mahmah uh tawh nakpi takin ka sem uh hi. Hong kisamsiat ciangin thupha ka lehpiak uh a, hong kibawlsiat ciangin ka gumthuak uh hi.",
    "13": "Zahpihna kam tawh hong kihopih ciangin kam khum tawh ka dawng uh hi. Miteʼ muhna ah tu ni ciang dong ninbulom le leivui them bang bek ka hi uh hi.",
    "14": "Hih bangin lai ka hong gelh ciangin na maizum nading uh ka deihna hi lo a, ta itte thuhilh bangin a hong thuhilh ka hi hi.",
    "15": "Khris thu hong hilh ding mi a tul a za-in na nei uh ahi zongin pa a na neih ding uh kei bek a om ka hihna thu na phawk un. Bang hang hiam cih leh note kiangah lungdamna thu ka hong hilhna hangin Jesu Khris sungah nomauʼ pa ka suak hi.",
    "16": "Tua ahih manin keima gamtatzia na hong zuih nadingun kong thum hi.",
    "17": "Tua thu hangin note kiangah, ka it mahmah, Topa thu sungah a citak mahmah, ka tapa Timoti ka hong paisak hi. Amah in, Jesu Khris thu sungah ka nuntakna ziate le pawlpi a tuamtuamte kiangah ka thuhilhte khempeuh, note tungah hong hilh ding hi.",
    "18": "Note kiangah kei hong hawh lo ding, ci-in ngaihsun kha uh ahih manin mi pawl khat a kiphasak uh hi.",
    "19": "Ahi zongin Topa in hong thukimpih nakleh kei ka hong hawh baih dinga, tua a kiphatsak pau mawkmawkte in bang ciang taktak a hih zo ngap uh hiam, cih thu keima pumpi tawh ka mu ding hi.",
    "20": "Bang hang hiam cih leh Pasianʼ Ukna thu i cih pen kampi bek tawh genna hi lo a, Pasianʼ vang tawh nungta-in gamtatna ahi hi.",
    "21": "Tua ahih manin note taii-in gim a hong pia dingin ka hong pai ding le itna le lungnemna lungsim tawh ka hong pai ding koi deih zaw na hi uh hiam?"
  }
}