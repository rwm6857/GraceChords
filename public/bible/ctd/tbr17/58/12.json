{
  "bookNumber": 58,
  "book": "Hebrews",
  "chapter": 12,
  "verses": {
    "1": "Tua hi a, eite in i kiim i pam ah hih zahin a tam teci nei ihih ciangin eite a hong dongtangsak thei nate khempeuh le eite a hong gakcip mawhna le khialhnate khempeuh pai khia-in, i mai ah a om tai nading lampi a mong dongin lungsim kip takin tai ni.",
    "2": "Eite hong makai-in i upna a hong cingtaaksak Jesu mitsuanin nei ni. Mai lamah a ngah ding lungdamna hangin maizumna kihta loin singlamteh tungah sihna hong thuak a, tu-in Pasian tokhom tak lamah a tu hi.",
    "3": "Tua zahta-in mawhnei miteʼ langbawlna a thuaknate ngaihsun unla, note lungkia loin khauh takin om un.",
    "4": "Tu ciang dong mawhna tawh na kidona uh ah sihna zah ciang dongin na dona uh om nai lo hi.",
    "5": "Pasian in note, tate, hong ci-in hong hanthotna thu mangngilh khinta na hi uh hiam? Pasian in note kiangah, “Ka ta aw, Topaʼ hong thuhilhna zangkhai ngaihsut kei inla, gim a hong piak ciangin lungkia kei in.",
    "6": "Bang hang hiam cih leh Topa in a it mite thuhilh a, ta taktakin a ngaihsut mite a taii hi,” hong ci hi.",
    "7": "Pasianʼ hong thuhilhna na thuak ding mah uh ahi hi. Pasian in note ta-in hong ngaihsun ahih manin a thuak na hi uh hi. Pateʼ thuhilhna le taiina a thuak lo ta kuamah om lo hi.",
    "8": "Tateʼ thuak bangin thuhilhna le taiina thuak loin hong kikoih mawk leh ta taktak hi loin zawlta na hi lel ding uh hi.",
    "9": "Tua banah, i leitung pate in gim hong pia a, zong i zahtak lai hi. Tua ahihleh kha thu tawh kisai ah i Paʼ thu mang pha zaw-in i nuntak ding kisam hi.",
    "10": "I leitung pate in amauʼ hoihsak bangin nuntak tomno sung ngaihsutna-in hong thuhilhin gim hong pia a, ahi zongin Pasian in amah tawh kibangin siangtho-in i om theih nadingin eite hong khualna-in hong thuhilhin gim hong pia hi.",
    "11": "Thuhilhna tawh gim hong kipiak ciangin nuam kisa het loin na kisa mahmah sam a, ahi zongin tua thuhilhna a mang zote in thuman nuntakna hangin nopsakna thaman a nung ngah uh hi.",
    "12": "Tua ahih ciangin a zaw nuangnuang na khutte uh le a no dakdak na khukte uh khauhsak un.",
    "13": "Bai luangluangin a paite, na guh na taang uh a kipelh loh nadingin lampi tang zui-in na pai un.",
    "14": "Mi khempeuh tawh na kilem theih nading uh hanciam un. Nuntak siangtho lo tawh kuamah in Topa mu zo lo ding ahih manin nuntak siangtho na nungta un.",
    "15": "Pasianʼ hehpihna a ngah lah na hih khak loh nadingun na kidawm un. Zung kha a nei singkung hong khangin mi tampi gimsakin a siatsak bangin mite a siasak na hih khak loh nadingun na kidawm un.",
    "16": "Numei tawh a mawh mite suak kha kei unla, Esau bangin annek khat tawh innluah za a zuak mi na suahkhak loh nadingun kidawm un.",
    "17": "Bang hang hiam cih leh Esau in a pa kiang panin thupha ngahkik nuamin khitui naptui tawh a nget hangin a gamtatna sa a bawlkik theih nading lampi om nawn lo ahih manin bangmah ngah thei tuan nawn lo hi.",
    "18": "Israel mite in a tuah sa bangin note in Sinai Mual tunga meikuang, khuamial le lungzinna, huihpi,",
    "19": "peengkul tumna awging le a kihtakhuai awgingte na za nai kei uh hi. Israel mite in awging a zak uh ciangin kihta lua uh ahih manin a zakkik nawn loh nadingun a thum uh hi.",
    "20": "“Ganhing nangawn in tua mual a sukkhak le kidenglum ding hi,” ci ahih manin thuak ngap lo uh hi.",
    "21": "Tua pen nak lauhuai mahmah ahih manin Moses in zong, “Lau-in ka liing hi,” a na ci hi.",
    "22": "Ahi zongin note pen Zion Mual, a nungta Pasianʼ khuapi, vantung Jerusalem, sim zawh loh vantung mite a omna,",
    "23": "vantungah a min a kikhum Pasianʼ ta upate a kikhopna, mi khempeuhteʼ thu a khen Pasianʼ kiang, a cingtaakin a kibawl midikteʼ kha a omna,",
    "24": "thuciamna thak a hong vaihawm Jesu kiang, Abelʼ sisan sangin thu hoih zaw a gen sisan a kithehna mun na tung zo uh hi.",
    "25": "Tua ahih manin note tungah thu a hong gen paʼ thugen na ngaih loh khak ding uh kidawm un. Hih leitungah thu a gen paʼ thu a ngai lote suakta lo ahih manin vantung panin thu a hong gen paʼ thugen ngai kei lehang i suakta kei zaw kan lai ding hi.",
    "26": "Tua hun lai-in thu a gen ciangin leitung kiliing a, ahi zongin tu-in amah in thu hong ciam a, “Leitung bek liingsak loin vantung tawh zong khatvei ka liingsak lai ding hi,” hong ci hi.",
    "27": "“Khat vei liingsakkik lai ding,” a cih ciangin a kipiangsak nate kiliingsakin kipaai khia dinga, a kiliingsak lo nate kip lai ding ahihna thu hong kilangsak hi.",
    "28": "Tua ahih manin a kiliingsak zo lo Pasianʼ gam i ngah manin lungdamin, zahtakna le lamdangsakna tawh Pasianʼ lungkimna bangin amah bia ni.",
    "29": "Bang hang hiam cih leh eiteʼ Pasian pen a kaang tum thei meikuang tawh a kibang ahi hi."
  }
}