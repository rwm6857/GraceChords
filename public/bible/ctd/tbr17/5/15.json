{
  "bookNumber": 5,
  "book": "Deuteronomy",
  "chapter": 15,
  "verses": {
    "1": "“Kum sagih a cin simin leiba maisakna na nei ding uh hi.",
    "2": "Maisak nading zia in: Leitawi a pia mi khempeuh in a veengte tungah leitawi a a piak sate maisak ding hi. Topaʼ maisakna thu kigen khin ahih manin a veengpa, a sanggampaʼ tung pan kuamah in leiba siik nawn lo ding hi.",
    "3": "Gamdang miteʼ tung pan na siik thei ding uh a, ahih hangin na sanggamte uh tung panin no-aʼ hong bat peuhmah na maisak ding uh hi.",
    "4": "“Ahih hangin tu ni-a kong gen hih thupiakna khempeuh zui-in Topa noteʼ Pasianʼ aw na ngaih nak uh leh noteʼ lakah a zawng om lo ding hi (bang hang hiam cih leh Topa na Pasian un na neih dingun gamhluahin hong piak leitang tungah Topa in note thupha hong pia ding hi).",
    "6": "Bang hang hiam cih leh Topa na Pasian un hong ciam sa bangin note thupha hong pia dinga, minam tampi tungah leitawi na pia ding uh a, ahih hangin note in lei na tawi kei ding uh hi. Minam tampite na uk ding uh a, ahih hangin amaute in note hong uk lo ding uh hi.",
    "7": "“ Topa na Pasian un note hong piak gam sunga na khuate uh khat peuhpeuh sungah na sanggam khat uh note lakah a zawng a om leh na lungsim uh khauhsak loin, na sanggam zawng pa uh huh loin na om kei ding uh hi.",
    "8": "Ama tungah na cingh gamtat ding uh a, bangbang hitaleh ama kisap zah na leitawi ding uh hi.",
    "9": "Na lungsim uh ah ngaihsutna hoih lo omin, ‘Kum sagihna, maisakna kum hong nai hi,’ ci-in na sanggampa galmi et-in amah bangmah na piak loh uh ciangin na lang khat ah Topaʼ tungah amah kiko-in, no tungah khialhna a suahkhak ding kingaihsun un.",
    "10": "Citna tawh amah na pia ding uh a, amah na piak uh ciangin lungsim neihna na nei kei ding uh hi. Topa na Pasian un na sepna na hihna khempeuh uh ah hih thu hangin note thupha hong pia ding hi.",
    "11": "Bang hang hiam cih leh leitang tungah mizawng bei ngei lo ding hi. Tua ahih ciangin, ‘Gam sungah a om na sanggampa, na a kisam mite le mizawngte tungah na cingh mahmah ding uh hi,’ ci-in thu kong pia hi.",
    "12": "“Na sanggampa, Hebru pasal khat ahi a, Hebru numei khat ahi zongin nang tungah hong kizuak leh, amah in nangma na kum guk sung hong sem dinga, a kum sagihna ciangin nang kiang panin a suakta-in na pai khiasak ding hi.",
    "13": "Na kiang panin a suakta-in na pai khiatsak ciangin khuthawm guakin na paisak kei ding hi.",
    "14": "Na tuu hon lak, na ancilna le na leenggah sukna panin citna tawh tampi na pia dinga, Topa na Pasian in nang thupha hong piak zahin amah na pia ding hi.",
    "15": "Egypt gamah sila na hihna uh le Topa na Pasian un note hong suahtaksakna na phawk ding uh hi. Tua ahih manin hih thu tu ni-in kong pia hi.",
    "16": "“Ahih hangin amah in note nuam hong sa-in, nang le na innkuanpihte hong it ahih manin ‘Nang kiang panin ka paikhia kei ding hi,’ hong cih leh,",
    "17": "phimpi khat la-in, kongkhak dapphahin a bil na vut dinga, na sila hi tawntung ding hi. Na sila numei zong tua bangmahin na hih ding hi.",
    "18": "Na kiang panin a suakta-in amah na paisak ciangin haksa sa kei in; bang hang hiam cih leh a kicial nasem thaman lang tawh amah in nangma na kum guk sung hong sem khinzo hi. Tua ahih ciangin Topa na Pasian un na hihna khempeuh uh ah thupha hong pia ding hi.",
    "19": "“Na bawng hon uh le na tuu hon uh panin tacil a pa khempeuh Topa noteʼ Pasianʼ tungah na ap ding uh hi. Na bawng hon tacilte uh tawh na na sem kei ding uh a, na tuu hon tacilte uh zong a mul na met kei ding uh hi.",
    "20": "Topa in a teelna munah a kumkumin Topa noteʼ Pasianʼ mai ah na innkuanpihte uh tawh na ne ding uh hi.",
    "21": "Ahih hangin poina khatpeuh, a khebai a mittaw, ahih kei leh poina lian khat peuhpeuh a neih leh, Topa noteʼ Pasianʼ tungah biakna-in na pia kei ding uh hi.",
    "22": "Na khua sung uh ah na ne ding uh hi. Sanang ahi a, sakhi ahi zongin a kinek bangin mi nin le mi siangte in a kibangin ne thei ding uh hi.",
    "23": "A si na ne kei bek ding uh a, tui bangin leilak ah a si na bua khia ding uh hi."
  }
}