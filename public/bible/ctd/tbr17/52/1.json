{
  "bookNumber": 52,
  "book": "1 Thessalonians",
  "chapter": 1,
  "verses": {
    "1": "Keimah Paul le Silas le Timoti in Pa Pasian le Topa Jesu Khris sungah a om Thesalonika khua-a om pawlpi mite tungah lai ka hong khak uh hi. Pasian in note tungah dikna le nopsakna thupha hong tungsak tahen.",
    "2": "Note khempeuh hangin Pasian tungah lungdamna ko tawntungin, ka thungetna uh ah note ka hong phawk tawntung uh hi.",
    "3": "Bang hang hiam cih leh i Pa Pasian kiangah thu ka nget simun noteʼ upna hangin na nuntak ziate uh, itna na neih manun nakpi takin na nasepnate uh le i Topa Jesu Khris hong paikik ding lametna na neih manun kip takin na omnate uh ka phawk tawntung uh hi.",
    "4": "Sanggamte aw, Pasian in note hong itin ama mi dingin a hong teel khitna thu ka thei uh hi.",
    "5": "Bang hang hiam cih leh note kiangah Lungdamna Thu kong hilh lai-un kam bek tawh a hong gen hi loin, Kha Siangthoʼ vangliatna le Lungdamna Thu a man taktak hi, ci-in theihna tawh a hong pai ka hi uh hi. Note kiangah ka om laitakun noteʼ phattuam nadingin ka sep ka bawlna khempeuh uh na thei uh hi.",
    "6": "Kote le Topaʼ gamtat bangin note na gamta uh a, note in gimna nakpi takin thuak lawh napi-in Kha Siangthoʼ huhna tawh lungdam takin thu umin na om uh hi.",
    "7": "Tua ahih manin Masedonia gam le Akhaia gam sung khempeuh ah thu um mi khempeuhte adingin etteh hoih na suak uh hi.",
    "8": "Noteʼ gamtatna ziateʼ hangin Masedonia le Akhaia gam sungteng bekah Topaʼ thu a kithei hi loin, note in Pasian na upna thu uh mun khempeuh ah kiza ahih manin koteʼ gen ding bangmah kisam nawn lo hi.",
    "9": "Note kiangah ka hong pai lai-un kote na hong limbawlna thu uh le a nungta a man Pasianʼ thu zui-in a bia ding le,",
    "10": "a hong tung ding Pasianʼ hehna panin eite a hong hon khia, sihna panin Pasian in a thawhsakkik a Tapa Jesu, van panin a hong pai ding ngak dingin milim paisanin Pasianʼ lamah na kiheina uh thute mi khempeuh in gen belin a nei uh hi."
  }
}