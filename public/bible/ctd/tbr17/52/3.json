{
  "bookNumber": 52,
  "book": "1 Thessalonians",
  "chapter": 3,
  "verses": {
    "1": "A tawpna ah ka thuak zawh nawn loh uh ciangin Athen khua ah kei le Silas omin,",
    "2": "Khris Lungdamna Thu hilhna ah Pasian adingin kote tawh na a sem khawm i sanggampa Timoti hong paisak le-ung hoih pen ding hi, ci-in ka ngaihsun uh hi. Amah in note hong hanthawnin na upna uh ah hong kipsakin,",
    "3": "hih bawlsiatna hangin note khat beek na puk loh nading uh deihna tawh a hong paisak ka hi uh hi. Hih bang bawlsiatna pen i thuak ding mah hi, ci-in note in zong na theih uh ahi hi.",
    "4": "Bang hang hiam cih leh note tawh kong om khawm lai-un zong, na theih sa uh bangin tu-a na thuak bangte teekteek mah uh a thuak ding hi hang, ci-in ka hong gen kholh sa uh ahi hi.",
    "5": "Tua ahih manin ka thuak zawh nawn loh ciangin noteʼ upna zia a thei dingin Timoti ka hong sawl hi. Dawimangpaʼ ze-etna in note hong puksak kha-in, koteʼ nasepna a mawkna suak kha ding hi, ci-in ka lunghimawh uh hi.",
    "6": "Ahi zongin tu-in note kiang panin Timoti hong tung khin a, noteʼ upna le nong itna uh thute a hong gen hi. Kote na hong lim ngaihsutnate uh le kote in ka hong muhnop uh mah bangin note in zong kote na hong muhnopna uh thute khempeuh a hong gen hi.",
    "7": "Tua ahih manin sanggamte aw, noteʼ upna thu ka zak uh ciangin lungkham sinkhamna ka thuak laitakun ka tha uh hong hatsak hi.",
    "8": "Topaʼ thu ah kip takin om na hih manun tu-in ka husang thei ta uh hi.",
    "9": "Tu-in note hangin Pasian tungah ka lungdamna uh ka ko thei ta uh a, note hangin ka lungdamna khempeuh uh, Pasian tungah ka ko uh hi.",
    "10": "Pasian in eite maitang kimu-in hong omsak theih nading le noteʼ upna ka hong kicinsak theih nadingun a sun a zanin lungsim takpi tawh thu ka ngenngen uh hi.",
    "11": "Tu-in eiteʼ Pa ahi Pasian le i Topa Jesu in note kiangah ka hong pai theih nading uh lampi hong honsak tahen.",
    "12": "Kote in note ka hong it zahun, note khatlekhat na ki-itna uh le mi khempeuh na itna uh, hong liansak semsem tahen.",
    "13": "Tua hileh i Topa Jesu a mi siangthote khempeuh tawh hong pai ciangin eiteʼ Pa ahi Pasianʼ mai ah kisuanna om het loin lungsim siangtho takin na om thei ding uh hi."
  }
}