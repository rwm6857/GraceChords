{
  "bookNumber": 26,
  "book": "Ezekiel",
  "chapter": 44,
  "verses": {
    "1": "Tua ciangin a mipa in nisuahna lam biakinn huang kongpi pua ah hong paipih a, a kongpi na kikhak hi.",
    "2": "Topa in kei kiangah, “Hih kongpi kikhak paisuak dinga, kihongkik ngei lo ding hi. Israel-teʼ Topa Pasian keimah in hih kongpi tawn khin ka hih manin kuamah dang in tawn thei nawn lo dinga, a kikhak den ding ahi hi.",
    "3": "Ahi zongin hih lai ah gam uk na a sem laitak ulian pa pen keima omna ah biakna an siangtho a ne dingin hong pai thei ding hi. Amah hong pai ciangin inn deipi tawnin inn dei sung nung kongvang ah hong lutin tua lai mahah pusuak ding hi,” hong ci hi.",
    "4": "Tua ciangin a mipa in leilu lam kongpi tawnin biakinn mai ah hong paipih a, ka khuadak leh, Topaʼ biakinn sung khempeuh ama minthanna vang tawh na kidim hi. Kei zong leilak kidenna-in ka bok suk hi.",
    "5": "Tua ciangin Topa in kei kiangah, “Mihing ahi Ezekiel aw, tu-a na muh ding nate le na zak ding thute khempeuh hoihtakin ciamteh in. Ka biakinn a zatna ding ngeina om khempeuh tu-in a hong gen ding ka hi hi. Biakinn sungah a pai thei dingte le Siangtho Pen Munah a pai thei lo dingte khempeuh limtakin ciamteh in.",
    "6": "A lehdo thei hih Israel mite tungah Topa Pasian keimah in ka gen thute, hih bangin gen in: No Israel mite aw, a beisa huna a muhdahhuai na gamtatnate khempeuh uh khawl un.",
    "7": "Keimah biakna-in sathaute le sasite nong piak uh ciangin, keima thu a mang lo, vun a ki-at lo gamdang mite a sungah na lutsak uh a, ka biakinn na ninsak uh hi. Tua bangin a muhdahhuai na gamtatnate uh tawh ka thuciamna nasiasak uh hi.",
    "8": "Ka biakinn sungah biakna ngeinate na zui kei uh a, ka biakinn sungah gamdang mite peuh na na semsak uh hi.",
    "9": "“Tua ahih ciangin Topa Pasian in tu-in kong genin ah: Vun ki-at lo gamdang mite peuhmah ka biakinn sungah lut lo ding uh a, note lakah a teeng gamdang mite nangawn lut lo ding uh hi.",
    "10": "No Israel midangte bangin kei hong nusia-in milim a bia Levi mite in zong gim thuak ding uh hi.",
    "11": "Amaute in biakinn kongcin, biakinn sung nasepte sem thei ding uh hi. Meihal biakna-a kipia ganhingte le mite in biakna-in a piak ganhingte go thei ding uh a, miteʼ na a sepsak dingin tavuan la ding uh hi.",
    "12": "Ahi zongin amaute in milim biakna lamah Israel mite makai-in mawhna sungah Israel mite tunpih uh ahih ciangin, amaute gim ka piak ding, Topa Pasian keimah nakpi takin ka kiciam hi.",
    "13": "Amaute in keima siampi na sem loin, keima biakna na a siangtho nate nai ah pai thei loin, Siangtho Pen Munah zong lut thei lo ding uh hi. Hihte pen, a muhdahhuai a gamtatna sate uh hangin a hamsiatna uh ahi hi.",
    "14": "Ahi zongin biakinn sunga nasep a kisam dangte a sem dingin amaute ka seh thei ding hi, ci-in gen in,” hong ci hi.",
    "15": "Tua ciangin Topa Pasian in keima kiangah, “Zadokʼ suanlekhak Levi mi siampite ahihleh, Israel mi a dangte in kei hong nusiat laitakun, amaute in citakin biakinn sungah keima na hong sem uh ahih manin, tu-in amaute in keima na hong semin, keimah biakna-in sathaute le sasite keima kiangah hong pia ding uh hi.",
    "16": "Ka biakinn sungah amaute lutin, ka biakna tau ah na semin, biakinn sunga biaknate ah makai ding uh hi.",
    "17": "A tual sung nung paina kongpi ah a lut uh ciangin saihadial puan silh ding uh hi. Tual sung nung sung le biakinn sungah na a sep laitakun samul puan peuhmah silh lo ding uh hi.",
    "18": "Amaute in saihadial puan khimin, saihadial puan teengin, khua-ul a suaksak thei kawnggak gak lo ding uh hi.",
    "19": "Midangte a omna biakinn tual pua nungah a pusuah ma-un, biakinn sungah na a sep laitakun a zat uh puante suahin inn dei siangtho sungah nusia ding uh hi. Tua lai panin amaute in puan dangte silhin pusuak ding uh hi. Tua hikeileh a biakna puan siangthote un midangte lawh kha ding hi.",
    "20": "“Amaute in a sam uh mettol lo ding uh a, a sau lua-in zong hawi lo ding uh hi. A kilawm ciang bekin met ding uh hi.",
    "21": "Biakinn tual sung nungah a lut ma-un siampite in leenggahzu ne lo ding uh hi.",
    "22": "Meigong numei ahi a, a kima sa numei ahi zongin zi-in nei lo ding uh a, Israel nungak, ahih kei leh siampiteʼ zi meigongte bek teenpih thei ding uh hi.",
    "23": "“Amaute in ka mite tungah, biakna na a siangtho le a mawkmawk nate le a nin le a siang nate a kilamdanna hilh ding uh hi.",
    "24": "Thu nei khat peuhpeuh a om ciangin, keima ngeina om sa tawh kizui-in thu khen ding uh hi. A kiseh pawite a ngeina om sa bangin bawl ding uh a, Sabbath-te siangthosak ding uh hi.",
    "25": "Siampite pen misi lawnna tawh kininsak lo ding uh hi. Ahi zongin, a nu uh ahi a, a pa uh ahi a, a sanggam pasal uh ahih kei leh pasal a nei nai lo a sanggam numeite uh hangin kininsak thei ding uh hi.",
    "26": "Amaute a kisiansuah khit uh nipikal khat ciang bekin,",
    "27": "biakinn tual sung nungah pai-in biakinn sungah na a sepkik theih nadingun kisiansuahna biakna pia ding uh hi. Topa Pasian in hih thu ka gen khin hi.",
    "28": "“Israel mite tungah ka piak, khang khat pan khang khat ah a kiluah suksuk ding sung panin siampiteʼ tanh pen siampi nasep za ahi hi. Amaute in Israel mite lakah neihsa gamh nei lo ding uh hi. Amauteʼ kisapna khempeuh ah kei a kicing khin ka hi hi.",
    "29": "An tawh biakna, mawhna le khialhna hanga biakna le Israel mite lak panin keima adingin a kipia khiate khempeuh amaute in ne ding uh hi.",
    "30": "Anpal sung panin a limci pen teng le kei tungah hong kipia na khempeuh, amaute in tang ding uh hi. Israel miteʼ inn sungah ka thupha a tun theih nadingin amaute in anlum a em simun, biakna-in siampite tungah a em masak penpen uh pia ding uh hi.",
    "31": "Siampite in vasa ahi a, ganhing ahi zongin, saʼ nek baang hitaleh ama thu-in a sitawm mawkte hitaleh, ne lo ding uh hi."
  }
}