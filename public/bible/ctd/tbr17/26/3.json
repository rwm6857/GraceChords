{
  "bookNumber": 26,
  "book": "Ezekiel",
  "chapter": 3,
  "verses": {
    "1": "Tua ciangin amah in kei kiangah, “Mihing ahi Ezekiel aw, nang tungah ka hong piak hih laizial ne in. Tua ciangin va pai inla, Israel mite kiangah thu va gen in,” a hong ci hi.",
    "2": "Tua ahih manin kei zong ka kam ka ka a, ka nek dingin a laizial hong pia hi.",
    "3": "Amah in, “Mihing ahi Ezekiel aw, ka hong piak laizial ne inla, na gilpi dimtakin ne in,” a hong ci hi. Kei zong tua laizial ka ne a, khuaizu tawh kibangin khum ka sa mahmah hi.",
    "4": "Tua ciangin amah in, “Mihing ahi Ezekiel aw, Israel mite kiangah pai inla, nang tungah kong gen peuhpeuh, amaute tungah va gen in.",
    "5": "A pau na theih loh minam dangte kiangah a hong sawl ka hi kei hi. Na mipih Israel-te kiangah a hong sawl ka hi hi.",
    "6": "A pau na theih loh, pau haksa a zang minam liante kiangah nang hong sawl hi leng, amaute in na thugen hong mang ding uh hi.",
    "7": "Ahi zongin Israel mite khat beek in na thu hong ngai lo ding uh hi. Keima kam teekteek nangawn ngai lo ding uh hi. Amaute a lungsim uh khauh a, demnopna lungsim nei uh hi.",
    "8": "Tu-in amaute mah bangin a khauh mahmah, a duai mahmah in nang kong bawl ding hi.",
    "9": "Suang khempeuh sangin a sak zaw, diamond suang zahin a sakin na lungsim kong bawl ding hi. Tua ahih manin hih a lehdo thei mite kihta kei in,” a hong ci hi.",
    "10": "Tua khit ciangin amah in thu hong gen thuah lai a, “Mihing ahi Ezekiel aw, nang tungah kong thugen khempeuh limtakin ngai inla ciamteh in.",
    "11": "Tua ciangin amaute in na thu hong ngai a, hong ngai kei zongin, salin a om na mipihte kiangah va pai inla, nang tungah kong thugen khempeuh amaute tungah va gen in,” a hong ci hi.",
    "12": "Tua ciangin Pasianʼ kha in hong paipih to a, zin liing zahin a gin ngaih awging khat ka nungah ka za a, “Vantungah a om Topa, ama minthanna hangin phat un,” ci-in a kiko hi.",
    "13": "Ganhingte in huih lakah a khazapna le leengpei gingte ka za a, zin liing zahin gin ngaih mahmah hi.",
    "14": "Pasianʼ kha in hong paikhiatpih laitakin lungkim het loin ka heh suak mahmah hi. Ahi zongin Topaʼ vangliatna in kei hong zo zaw hi.",
    "15": "Tua ahih manin ka mipih salteʼ omna, Khebar Gun gei-a a om Telabib munah ka va tung a, ka muh sa thute ngaihsunin tua lai-a amaute lakah ni sagih sung ka om hi.",
    "16": "Ni sagih a cin khit ciangin Topa in kei hong hopih a,",
    "17": "“Mihing ahi Ezekiel aw, Israel minamteʼ galvil pa dingin nang kong koih hi. Nangma tungah kong gen hilh kholhnate khempeuh amaute tungah na gen sawn ding hi.",
    "18": "Migilo pa khat pen si ding hi, ci-in kong gen ciangin, amah kikheelin a nuntak theih nadingin thu na hilhkholh kei leh, tua mipa pen mawhnei mahin si dinga, ahi zongin ama sihna thu ahihleh nang kong ngawh ding hi.",
    "19": "Migilo khat hilh khol napi-in a mawh bawlna a tawp kei leh, a mawhnei mahin si dinga, ahi zongin nangma nuntakna suakta ding hi.",
    "20": "“Mihoih mahmah khat gamtat siat ding hong kipan leh a lauhuaina munah amah ka koih ding hi. Amah hilh khol kei lecin si ding hi. Ama mawhna hangin si dinga, ama gamtat hoih sate phawkin ka nei kei ding hi. Ama sihna thu ah nang kong ngawh ding hi.",
    "21": "Ahi zongin a khialh loh nadingin mihoih khat na hilh a, na thu hong mangin mawhna a bawl kei leh amah nungta ding hi. Nang zong na suakta ding hi,” a hong ci hi.",
    "22": "Ka sungah Topaʼ vangliatna hong om lamtak ka phawk a, amah in kei kiangah, “Ding inla, kuam sungah va pai in. Tua lai mun panin nang kiangah thu kong gen ding hi,” hong cihna ka za hi.",
    "23": "Tua ahih manin kei zong kuam sungah ka va pai a, Khebar Gun gei-a ka muh bang teek mahin tua lai ah Topaʼ minthanna vang ka mu hi. Kei zong lei ah ka bok suk a,",
    "24": "ahi zongin ka sungah Pasianʼ kha hong lutin ka khe-in hong dingsak hi. Tua ciangin amah in, “Inn ah ciah inla, inn kikhaknelh in.",
    "25": "Mihing ahi Ezekiel aw, khauhual tawh nang hong kikhih dinga, mite kiangah na paikhia thei kei ding hi.",
    "26": "Na leii ka zawsak dinga, hih a lehdo thei mite na thuhilh thei kei ding hi.",
    "27": "Ahi zongin nang kong hopihkik ciangin kong pau theisakkik dinga, amaute kiangah, ‘ Topa Pasian in hih bangin ci hi,’ na ci ding hi. Tua ciangin mi pawl khat in na thu hong ngai ding uh a, ahi zongin amaute pen a lehdo thei minam ahih uh manin pawl khat in na thu hong ngai lo ding uh hi,” a hong ci hi."
  }
}