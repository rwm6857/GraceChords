{
  "bookNumber": 20,
  "book": "Proverbs",
  "chapter": 9,
  "verses": {
    "1": "Pilna in a inn lam a, a innkhuampi sagih a phut hi.",
    "2": "Amah in pawi bawl dingin sa go-in leenggahzu khaih a, annek nading sabuai a bawl hi.",
    "3": "Khua sung mun sang khempeuh panin mi a sam dingin a nasem numeite sawl a,",
    "4": "“Thu thei lote aw, hong pai un,” ci-in samsak a, mihaite kiangah,",
    "5": "“Hong pai unla, ka an huan sa ne-in, ka bawl sa leenggahzu hong dawn un.",
    "6": "Thu thei lote taisanin khansau unla, pilna lampi zui un,” cisak hi.",
    "7": "Mihaite thuhilh lecin hong maizumsak dinga, migilote thuhilh lecin hong su gawp ding hi.",
    "8": "Mihaite thuhilh kei in; hong mudah ding uh hi. Mipilte thuhilh in; hong it ding uh hi.",
    "9": "Mipilte thuhilh lecin pil semsemna-in nei dinga, thuman mite thuhilh lecin a thutheihna uh khang semsem ding hi.",
    "10": "Topa zahtakna pen pilna kipatna hi a, Siangtho Pa theihna pen thumuhna ahi hi.",
    "11": "Pilna in na khang hong khan dinga, na nuntakna hong sausak ding hi.",
    "12": "Pil lecin nangma phattuam nading hi a, pilna don kei lecin nangma supna ding ahi hi.",
    "13": "Haina pen a kam tam, zumna mel a thei lo numei tawh kibang a,",
    "14": "ama kong gei ah ahi a, a sang pen munah ahi zongin amah tu a,",
    "15": "ama kiang a nawk kha, amauʼ nasep bek a phawk kimlai mite kiangah,",
    "16": "“Thu thei lote aw, hong pai un,” ci-in samin, mihaite kiangah,",
    "17": "“Tui dawn sim, khum diak a, an nek sim, lim diak hi,” ci hi.",
    "18": "Tua lai ah a paite a sihna thu tua lai ah a lut sate sihna gam thuk sungah a om khitna thu, a khem zawh mite in phawk kha lo uh hi."
  }
}