{
  "bookNumber": 9,
  "book": "1 Samuel",
  "chapter": 3,
  "verses": {
    "1": "Tu-in Eliʼ khutnuai ah naupang Samuel in Topaʼ na sem hi. Tua hun lai-in Topa in thu gen mun lo a, maang mu om mun lo hi.",
    "2": "Tua hunin a mit a maang dingin a kipan khin Eli in khua mu thei lo a, ama omna tuam ah lum hi.",
    "3": "Pasianʼ meivak mit nai lo a, Pasianʼ Thuciamna Singkuang a omna mun Topaʼ mun siangtho sungah Samuel lum hi.",
    "4": "Tua ciangin Topa in, “Samuel! Samuel!” ci-in sam ahih manin amah in, “Hih lai ah om ing!” ci-in",
    "5": "Eli kiangah tai a, “Hih lai ah om ing, nong sam hi,” a ci hi. Ahih hangin amah in, “Kong sam kei hi; lumkik in,” a ci hi. Tua ahih ciangin amah pai-in a lum hi.",
    "6": "Tua ciangin Topa in samkikin, “Samuel!” a ci hi. Samuel tho-in Eli kiangah pai-in, “Hih lai ah om ing, nong sam hi,” a ci hi. Ahih hangin amah in, “Kong sam kei hi, ka tapa aw; lumkik in,” a ci hi.",
    "7": "Tua laitakin Samuel in Topa thei nai lo hi. Bang hang hiam cih leh Topa in amah hopih ngei nai lo hi.",
    "8": "Topa in Samuel a thum veina samkik hi. Amah tho-in Eli kiangah pai-in, “Hih lai ah om ing, nong sam hi,” a ci hi. Tua ciangin Topa in naupang a sapna thu Eli in a thei hi.",
    "9": "Tua ahih ciangin Eli in Samuel kiangah, “Pai-in lum in; amah in nang hong sap leh nangmah in, ‘Hong gen in, Topa aw, na nasem pa in za hi,’ na ci ding hi,” a ci hi. Tua ahih ciangin Samuel pai-in ama omna ah lum suk hi.",
    "10": "Topa hong pai-in hong dinga, a hun dangte-a mah bangin, “Samuel! Samuel!” ci-in a sam hi. Tua ciangin Samuel in, “Hong gen in, na nasem pa in za hi,” a ci hi.",
    "11": "Tua ciangin Topa in Samuel kiangah, “En in, a za mite khempeuhʼ bil nihte a vut ding na khat Israel-teʼ sungah a sem ding ka hi hi.",
    "12": "Tua ni ciangin ama innkuan tawh kisai ka gen sa khempeuh a patna pan a tawpna dong Eli tungah ka tungsak ding hi.",
    "13": "A tapate in Pasian mindaisak a, amah in a tate kham lo ahih manin, ama theih a mawhna hangin ama innkuan gimna a pia tawntung ding ka hihna ama kiangah ka gen hi.",
    "14": "Tua ahih ciangin Eli innkuanteʼ mawhna pen biakna ahi a, piakna in ahi zongin a maisak zawh ngei loh nading thu Eliʼ innkuante tungah ka kiciam hi,” a ci hi.",
    "15": "Samuel zong zingsang dong lum hi. Tua ciangin amah in Topaʼ inn kongkhakte hong hi. A maangmuhna Eliʼ kiangah a gen ding Samuel lau hi.",
    "16": "Ahih hangin Eli in Samuel samin, “Ka tapa Samuel aw,” a ci hi. Amah in, “Hih lai ah om ing,” a ci hi.",
    "17": "Eli in, “Amah in nang kiangah hong gen bang ahi hiam? Kei kiangah hong im kei in. Amah in nang tungah hong gente khempeuh kei kiangah ip nong neih leh, Pasian in nang hong dawm kei tahen,” a ci hi.",
    "18": "Tua ahih ciangin Samuel in ama kiangah a vekpi-in genin bangmah im lo hi. Tua ciangin Eli in, “Amah pen Topa ahi hi. Amah in hoih a sak bangin hih tahen,” a ci hi.",
    "19": "Samuel khang a, Topa in amah ompihin, Samuelʼ thugente khat zong lei ah kiasak lo hi.",
    "20": "Tua ciangin Dan le Beer-sheba kikal a om Israel-te khempeuh in Topaʼ kamsangin Samuel a kikipsakna thei uh hi.",
    "21": "Tua ciangin Shiloh ah Topa kilangkik zelzel hi. Shiloh ah Topa mahmah Samuel tungah kilangin thu gen a, Samuel in mite tungah gen sawn hi. Tua ciangin Israel-te khempeuh in Samuelʼ thu a zui uh hi."
  }
}