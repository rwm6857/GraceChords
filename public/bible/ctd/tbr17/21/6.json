{
  "bookNumber": 21,
  "book": "Ecclesiastes",
  "chapter": 6,
  "verses": {
    "1": "Hih leitung a mihingte tungah a man het loin hong kibawlna ka phawk hi.",
    "2": "Pasian in mi khatpeuh tungah neihlelam, hauhna le pahtawina pia-in, a deih khempeuh neisak napi-in, tua nate nuam takin zangsak loin, midang khat in nopsak lawh laizang hi. Hih pen a mawknapi, a thuman het lo khat ahi hi.",
    "3": "Mi khat in ta za khat nei-in kum saupi zong nungta thei kha ding hi. Bangzahin sau veipi a nungta ahi zongin leitungah nopsakna ngah loin, limtak a vuina a ngah kei leh, a sisa-a suak naungek hoih zaw lai hi.",
    "4": "A sisa-a suak naungek a kimanna om lo hi. Khuamial sungah suakin, khuamial sung mahah mangthangin kiphawk nawn lo hi.",
    "5": "Sun khuavak mu kha loin, nuntakna bangci hiam, cih a theihkhak loh hangin tawlngakna a ngah hibuang hi.",
    "6": "Nuntakna ah nopsakna a ngah lo mipa kum tul nih a hing zongin, a tawpna ah a sisa-a suak naungek mah tawh a tunna mun kibang lel hi.",
    "7": "Mihingte º nasepna pen a nektawm ding bek a ngaihsutna hi lo napi-in, a khamkhop ngah zo tuan lo hi.",
    "8": "Tua ahih manin mihai pa sangin mipil pa a hamphat zawkna bang om tuan ahi hiam? Mihai pa in nuntak nading zia a theih hangin bang phatuam tuan ahi hiam?",
    "9": "Na dangdang deih thuah ngitngetna sangin i neihsa teng tawh lungkimna hoih zaw hi. Hih zong a mawknapi, huihpi nung delh mah tawh a kibang bek ahi hi.",
    "10": "A piang thu khempeuh, a tua ci mahin tangtawng a kiseh sa hi a, mi khat in amah sangin a thahat zaw mi khat a nial zawh lohna thu i vekpi-in i thei hi.",
    "11": "Sauvei kinial lehang a mawkna hi semsem a, a phattuamna om lo hi.",
    "12": "Niliim bangin a pai hanhan, a mawknapi hih nuntak tom sungah mihing ading a hoih pen kua in thei ding ahi hiam? Ama sih khit ciangin leitungah bang piang ding cih kua in gen thei ahi hiam?"
  }
}