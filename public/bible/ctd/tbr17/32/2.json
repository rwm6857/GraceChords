{
  "bookNumber": 32,
  "book": "Jonah",
  "chapter": 2,
  "verses": {
    "1": "Tua ciangin Jonah in tua ngapiʼ gil sung panin Topa a Pasian kiangah thu ngen a,",
    "2": "“Ka cihmawhna panin Topa ka sam a, amah in kei hong dawng hi. Sihna gam Sheol panin kong kiko a, nangmah in ka aw nong za hi.",
    "3": "Tuipi thuk sungah kei nong khia a, tui in kei hong tuumcip hi. Na tuihualte khempeuh in kei hong tum hi.",
    "4": "Tua ciangin keimah in, ‘Na omna panin kei hong kihawl khia hi. Na biakinn siangtho hong koici etkik thei ding ka hi hiam?’ ka ci hi.",
    "5": "Tui in kei hong tuamcip a, ka kimkot ah hong umcih hi. Tuipi tunga lopate in ka lu hong vialcip hi.",
    "6": "Mualteʼ bul tuipi taw dong ka va pai suk a, kong hong kikhaknelh tawntungna mun ka tun hangin tua Leihawmpi sung panin a nungta-in nong la to veve hi, Topa ka Pasian aw.",
    "7": "Kei ka lung a kiat ciangin Topa kong phawk a, ka thungetna, na biakinn siangtho sung, nangma kiang hong tung hi.",
    "8": "Kimanna a nei lo milim a biate in nangmah hong taisan uh hi.",
    "9": "Ahih hangin keʼn ahihleh lungdamna aw tawh biakna kong pia dinga, ka ciam sa thu ka tangtungsak ding hi. Topaʼ kiang pan hotkhiatna hong pai hi,” a ci hi.",
    "10": "Tua ciangin Topa in tua ngapi sawl a, amah in lei keu tungah Jonah a lua khia hi."
  }
}