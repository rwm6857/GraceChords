{
  "bookNumber": 14,
  "book": "2 Chronicles",
  "chapter": 19,
  "verses": {
    "1": "وقتی يهوشافاط، پادشاه يهودا بسلامت به كاخ خود در اورشليم برگشت،",
    "2": "ييهوی نبی (پسر حنانی) به سراغ او رفت و گفت: «آيا كمک به بدكاران و دوستی با دشمنان خداوند كار درستی است؟ بدليل كاری كه كرده‌ای، مورد غضب خداوند قرار گرفته‌ای.",
    "3": "البته كارهای خوبی نيز انجام داده‌ای؛ تو بت‌های شرم‌آور اشيره را از اين سرزمين برانداختی و سعی كرده‌ای از خدا پيروی كنی.»",
    "4": "يهوشافاط مدتی در اورشليم ماند. سپس بار ديگر از بئرشبع تا كوهستان افرايم به ميان قوم خود رفت و آنان را بسوی خداوند، خدای اجدادشان برگرداند.",
    "5": "او در تمام شهرهای حصاردار يهودا قضات گماشت",
    "6": "و به آنها چنين دستور داد: «مواظب رفتار خود باشيد، چون شما از جانب خداوند قاضی تعيين شده‌ايد، نه از جانب انسان. موقع داوری و صدور حكم، خداوند با شما خواهد بود.",
    "7": "از خداوند بترسيد و كارتان را درست انجام دهيد، زيرا بی‌انصافی و طرفداری و رشوه گرفتن در كار خداوند، خدای ما نيست.»",
    "8": "يهوشافاط در اورشليم از لاويان و كاهنان و سران طايفه‌ها نيز قضاتی تعيين كرد.",
    "9": "دستوراتی كه او به آنها داد چنين بود: «شما بايد هميشه با خداترسی و با صداقت رفتار كنيد.",
    "10": "هرگاه قضات شهرهای ديگر قضيه‌ای را به شما ارجاع كنند، خواه قضيه‌ای مربوط به قتل باشد يا تخلف از احكام و قوانين، شما مؤظف هستيد ايشان را در تشخيص جرم كمک نماييد تا حكم را درست صادر كنند، اگر نه خشم خداوند بر شما و آنها افروخته خواهد شد. پس طوری رفتار كنيد كه قصوری از شما سر نزند.",
    "11": "امريا، كاهن اعظم، بالاترين مرجع درمورد مسايل مذهبی و زبديا (پسر اسماعيل)، استاندار يهودا، بالاترين مرجع در امور مملكتی خواهند بود و لاويان نيز همراه شما خدمت خواهند كرد. وظايف خود را انجام دهيد و از كسی نترسيد. خداوند پشتيبان كسانی است كه به راستی عمل می‌كنند.»"
  }
}