{
  "bookNumber": 38,
  "book": "Zechariah",
  "chapter": 5,
  "verses": {
    "1": "بار ديگر به آسمان چشم دوختم و طوماری را در حال پرواز ديدم.",
    "2": "فرشته از من پرسيد: «چه می‌بينی؟» جواب دادم: «طوماری می‌بينم بطول ده متر و عرض پنج متر كه در حال پرواز است.»",
    "3": "گفت: «اين طومار لعنتهای خدا را در بردارد و آنها را به سراسر جهان می‌برد. نوشتۀ روی آن نشان می‌دهد كه تمام دزدان و دروغگويان محكوم به مرگ هستند.»",
    "4": "خداوند قادر متعال می‌فرمايد كه اين لعنتها را به خانۀ كسانی كه دزدی می‌كنند و آنهايی كه به نام او قسم دروغ می‌خورند، می‌فرستد تا بر خانه‌شان قرار بگيرد و آن را بكلی نابود كند.",
    "5": "فرشته بار ديگر ظاهر شد و گفت: «بالا را نگاه كن. چيز ديگری در حال پرواز است.»",
    "6": "پرسيدم: «آن چيست؟» جواب داد: «يک بشكۀ بزرگ است. اين بشكه پر است از گناهانی كه سراسر زمين را فرا گرفته‌اند.»",
    "7": "ناگهان سرپوش سنگين سربی بشكه كنار رفت و من توانستم زنی را كه در بشكه نشسته بود ببينم!",
    "8": "فرشته گفت: «آن زن نشانۀ فساد و شرارت است.» آنگاه زن را به داخل بشكه هل داد و دوباره سرپوش سربی را روی آن گذاشت.",
    "9": "سپس دو زن ديگر ديدم كه بالهايی شبيه بالهای لک‌لک داشتند و پرواز می كردند. آنها آمده، بشكه را برداشتند و پروازكنان با خود بردند.",
    "10": "از فرشته پرسيدم: «بشكه را كجا می‌برند؟»",
    "11": "جواب داد: «آن را به بابل می‌برند تا جايگاهی برای آن بسازند و بشكه را در آن قرار دهند.»"
  }
}