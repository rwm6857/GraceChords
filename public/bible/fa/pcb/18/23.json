{
  "bookNumber": 18,
  "book": "Job",
  "chapter": 23,
  "verses": {
    "1": "آنگاه ايوب پاسخ داد:",
    "2": "من هنوز هم از خدا شكايت دارم و نمی‌توانم ناله نكنم.",
    "3": "ای كاش می‌دانستم كجا می‌توانم خدا را بيابم آنگاه نزد تخت او می‌رفتم.",
    "4": "و دعوی خود را ارائه می‌دادم و دلايل خود را به او می‌گفتم",
    "5": "و پاسخهايی را كه به من می‌داد می‌شنيدم و می‌دانستم از من چه می‌خواهد.",
    "6": "آيا او با تمام قدرتش با من مخالفت می‌كرد؟ نه، بلكه با دلسوزی به حرفهايم گوش می‌داد",
    "7": "و شخص درستكاری چون من می‌توانست با او گفتگو كند و او مرا برای هميشه تبرئه می‌كرد.",
    "8": "ولی جستجوی من بی‌فايده است. به شرق می‌روم، او آنجا نيست. به غرب می‌روم او را نمی‌يابم.",
    "9": "هنگامی كه به شمال می‌روم، اعمال او را می‌بينم، ولی او را در آنجا پيدا نمی‌كنم. به جنوب می‌روم، اما در آنجا نيز نشانی از وی نيست.",
    "10": "او از تمام كارهای من آگاه است و اگر مرا در بوتۀ آزمايش بگذارد مثل طلای خالص، پاک بيرون می‌آيم.",
    "11": "من وفادارانه از خدا پيروی كرده‌ام و از راه او منحرف نشده‌ام.",
    "12": "از فرامين او سرپيچی نكرده‌ام و كلمات او را در سينه‌ام حفظ نموده‌ام.",
    "13": "او هرگز عوض نمی‌شود و هيچكس نمی‌تواند او را از آنچه قصد كرده است منصرف نمايد. او هر چه اراده كند انجام می‌دهد.",
    "14": "بنابراين هر چه برای من در نظر گرفته است به سرم خواهد آورد، زيرا او هميشه نقشه‌های خود را عملی می‌سازد.",
    "15": "وقتی به اين چيزها فكر می‌كنم از او می‌ترسم.",
    "16": "خدای قادر مطلق جرأت را از من گرفته است و با تاريكی ترسناک و ظلمت غليظ مرا پوشانده است."
  }
}