{
  "bookNumber": 18,
  "book": "Job",
  "chapter": 5,
  "verses": {
    "1": "فرياد برمی‌آورند و كمک می‌طلبند، ولی كسی گوش نمی‌دهد. بسوی خدايان خود روی می‌آورند، اما هيچكدام از آنها به دادشان نمی‌رسد.",
    "2": "سرانجام در عجز و درماندگی از غصه می‌ميرند.",
    "3": "كسانی كه از خدا برمی‌گردند، ظاهراً كامياب هستند، ولی بلای ناگهانی بر آنها نازل می‌شود.",
    "4": "فرزندان ايشان بی‌پناه می‌گردند و كسی از آنها حمايت نمی‌كند.",
    "5": "محصولاتشان را گرسنگان می‌خورند و ثروتشان را حريصان غارت می‌كنند.",
    "6": "بلا و بدبختی هرگز بدون علت دامنگير انسان نمی‌شود.",
    "7": "بدبختی از خود انسان سرچشمه می‌گيرد، همچنانكه شعله از آتش برمی‌خيزد.",
    "8": "اگر من جای تو بودم، مشكل خود را نزد خدا می‌بردم.",
    "9": "زيرا او معجزات شگفت‌انگيز می‌كند و كارهای عجيب و خارق‌العادۀ بی‌شمار انجام می‌دهد.",
    "10": "بر زمين باران می‌باراند و كشتزارها را سيراب می‌كند،",
    "11": "فروتنان را سرافراز می‌گرداند و رنجديدگان را شادی می‌بخشد.",
    "12": "او نقشه‌های اشخاص حيله‌گر را نقش بر آب می‌كند تا كاری از پيش نبرند.",
    "13": "آنها را در دامهای خود گرفتار می‌سازد و توطئه‌های ايشان را خنثی می‌نمايد.",
    "14": "روز روشن برای آنها مانند شب تاريک است و در آن كورمال كورمال راه می‌روند.",
    "15": "خدا مظلومان و فقيران را از چنگ ظالمان می‌رهاند.",
    "16": "او به فقيران اميد می‌بخشد و دهان ظالمان را می‌بندد.",
    "17": "خوشابه‌حال كسی كه خدا تنبيه‌اش می‌كند. پس وقتی او تو را تنبيه می‌نمايد، دلگير نشو.",
    "18": "اگر خدا تو را مجروح كند خودش هم زخمهايت را می‌بندد و تو را شفا می‌بخشد",
    "19": "و از هر بلايی می‌رهاند.",
    "20": "خدا تو را هنگام قحطی از مرگ نجات خواهد داد و در موقع جنگ از دم شمشير خواهد رهانيد.",
    "21": "از زخم زبان در امان خواهی بود و از هلاكت محفوظ خواهی ماند.",
    "22": "به جنگ و قحطی خواهی خنديد و حيوانات وحشی به تو آسيبی نخواهد رسانيد.",
    "23": "زمينی كه شخم می‌زنی خالی از سنگ خواهد بود و جانوران خطرناک با تو در صلح و صفا به سر خواهند برد.",
    "24": "خانۀ تو در امان خواهد بود و از اموال تو چيزی دزديده نخواهد شد.",
    "25": "نسل تو مانند علف صحرا زياد خواهند بود،",
    "26": "و تو همچون خوشۀ گندم كه تا وقتش نرسد درو نمی‌شود، در كمال پيری، كامياب از دنيا خواهی رفت.",
    "27": "تجربه به من ثابت كرده است كه همۀ اينها حقيقت دارد؛ پس بخاطر خودت نصيحت مرا بشنو."
  }
}