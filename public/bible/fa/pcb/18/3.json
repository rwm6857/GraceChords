{
  "bookNumber": 18,
  "book": "Job",
  "chapter": 3,
  "verses": {
    "1": "سرانجام ايوب لب به سخن گشود و روزی را كه از مادر زاييده شده بود نفرين كرد:",
    "2": "لعنت به روزی كه به دنيا آمدم و شبی كه در رحم مادرم قرار گرفتم!",
    "4": "ياد آن روز برای هميشه فراموش شود و خدا نيز آن را به ياد نياورد. ای كاش آن روز در ظلمت ابدی فرو رود.",
    "5": "تاريكی آن را فرا گيرد و ابر تيره بر آن سايه افكند.",
    "6": "از صفحۀ روزگار محو گردد و ديگر هرگز در شمار روزهای ماه قرار نگيرد.",
    "7": "شبی خاموش و عاری از شادی به حساب آيد.",
    "8": "آنانی كه در نفرين كردن ماهرند، آن را نفرين كنند.",
    "9": "آن شب ستاره‌ای نداشته باشد و آرزوی روشنايی كند، ولی هرگز روشنايی نباشد و هيچگاه سپيدۀ صبح را نبيند.",
    "10": "آن شب را لعنت كنيد، چون قادر به بستن رحم مادرم نشد و باعث شد من متولد شده، دچار اين بلاها شوم.",
    "11": "چرا هنگام تولد نمردم؟",
    "12": "چرا مادرم مرا روی زانوهايش گذاشت و مرا شير داد؟",
    "13": "اگر هنگام تولد می‌مردم، اكنون آرام و آسوده در كنار پادشاهان، رهبران و بزرگان جهان كه كاخهای قديمی برای خود ساختند و قصرهای خود را با طلا و نقره پر كردند، خوابيده بودم.",
    "16": "ای كاش مرده به دنيا می‌آمدم! هرگز نفس نمی‌كشيدم و روشنايی را نمی‌ديدم؛",
    "17": "زيرا در عالم مرگ، شروران مزاحمتی به وجود نمی‌آورند و خستگان می‌آرامند.",
    "18": "در آنجا حتی زندانيان هم راحتند و فرياد زندانبان آنان را آزار نمی‌دهد.",
    "19": "در آنجا فقير و غنی يكسانند و غلام از دست اربابش آزاد است.",
    "20": "چرا بايد نور زندگی به كسانی كه در بدبختی و تلخكامی به سر می‌برند بتابد و چرا كسانی كه آرزوی مردن دارند و مرگشان فرا نمی‌رسد و مثل مردمی كه در پی گنج هستند بدنبال مرگ می‌گردند، زنده بمانند؟",
    "22": "چه سعادت بزرگی است وقتی كه سرانجام مرگ را در آغوش می‌كشند!",
    "23": "چرا نور زندگی بر كسی می‌تابد كه چاره‌ای ندارد و خدا درهای اميد را به رويش بسته است؟",
    "24": "خوراک من غصه است، و آه و ناله مانند آب از وجودم جاری است.",
    "25": "چيزی كه هميشه از آن می‌ترسيدم بر سرم آمده است.",
    "26": "آرامش و راحتی ندارم و رنجهای مرا پايانی نيست."
  }
}