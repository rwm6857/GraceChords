{
  "bookNumber": 19,
  "book": "Psalms",
  "chapter": 81,
  "verses": {
    "1": "خدای اسرائيل را كه قوت ماست با سرودهای شاد ستايش كنيد!",
    "2": "با دف و بربط دلنواز و رباب سرود بخوانيد.",
    "3": "شيپورها را در روز عيد به صدا درآوريد در اول ماه و در ماه تمام.",
    "4": "زيرا اين در اسرائيل رسم است و حكمی است از جانب خدای يعقوب.",
    "5": "خداوند اين عيد را به هنگام بيرون آمدن بنی‌اسرائيل از مصر، مملكتی كه زبانش برای ما بيگانه بود، برای آنها تعيين كرد. خداوند می‌فرمايد:",
    "6": "«بار سنگين بردگی را از دوش تو برداشتم. دستهايت را از حمل سبدها رها ساختم.",
    "7": "وقتی در زحمت بودی دعا كردی و من تو را رهانيدم. از ميان رعد و برق به تو پاسخ دادم و در كنار چشمه‌های «مريبه» ايمان تو را آزمايش كردم.",
    "8": "ای قوم خاص من بشنو، به تو اخطار می‌كنم! ای اسرائيل، به من گوش بده!",
    "9": "هرگز نبايد خدای ديگری را پرستش نمايی.",
    "10": "من كه تو را از بردگی در مصر رهانيدم، خدای تو هستم. دهان خود را باز كن و من آن را از بركات خود پر خواهم ساخت.",
    "11": "«اما بنی‌اسرائيل سخن مرا نشنيدند و مرا اطاعت نكردند.",
    "12": "پس من هم ايشان را رها كردم تا به راه خود روند و مطابق ميل خود زندگی كنند.",
    "13": "اما ای كاش به من گوش می‌دادند و مطابق دستورات من زندگی می‌كردند.",
    "14": "آنگاه بی‌درنگ دشمنانشان را شكست می‌دادم و همهٔ مخالفانشان را مغلوب می‌ساختم؛",
    "15": "كسانی كه از من نفرت داشتند در حضور من به خاک می‌افتادند و گرفتار عذاب جاودانی می‌شدند؛",
    "16": "و من اسرائيل را با بهترين گندم و عسل می‌پروراندم.»"
  }
}