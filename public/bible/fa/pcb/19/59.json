{
  "bookNumber": 19,
  "book": "Psalms",
  "chapter": 59,
  "verses": {
    "1": "ای خدای من، مرا از دست دشمنانم برهان؛ مرا از مخالفانم حفظ كن.",
    "2": "مرا از شر مردمان گناهكار و خونريز نجات ده.",
    "3": "ببين چگونه در كمين من نشسته‌اند. ستمكاران بر ضد من برخاسته‌اند بدون آنكه گناه يا خطايی از من سر زده باشد.",
    "4": "كار خلافی مرتكب نشده‌ام، با اين حال آنها آماده می‌شوند بر من هجوم آورند. ای خداوند، برخيز و ببين و به كمكم بيا!",
    "5": "ای خداوند قادر متعال، ای خدای اسرائيل، برخيز و همۀ قومها را به سزای اعمالشان برسان؛ بر ستمكاران و گناهكاران رحم مكن.",
    "6": "دشمنانم شامگاهان باز می‌گردند و مانند سگ پارس می‌كنند و شهر را دور می‌زنند.",
    "7": "فرياد برمی‌آورند و ناسزا می‌گويند؛ زبانشان مانند شمشير تيز است. گمان می‌برند كسی سخنان توهين‌آميزشان را نمی‌شنود.",
    "8": "اما تو ای خداوند، به آنها خواهی خنديد و تمام آن قومها را تمسخر خواهی نمود.",
    "9": "ای قوت من، چشم اميد من بر توست، زيرا پشتيبان من تو هستی.",
    "10": "خدای من با رحمت خويش پيشاپيش من می‌رود و مرا هدايت می‌كند؛ خداوند به من اجازه خواهد داد شكست دشمنانم را ببينم.",
    "11": "ای خداوندی كه سپر ما هستی، آنها را يک‌باره نابود نكن، مبادا مردم اين درس عبرت را زود فراموش كنند، بلكه آنها را با قدرت خويش پراكنده و خوار گردان.",
    "12": "گناه بر زبان آنهاست؛ سخنانشان تماماً آلوده به شرارت است. باشد كه در تكبر خود گرفتار شوند. آنها دشنام می‌دهند و دروغ می‌گويند،",
    "13": "پس آنها را با خشم خود نابود كن تا نامشان گم شود و مردم بدانند كه خدا نه تنها بر اسرائيل، بلكه بر سراسر جهان حكمرانی می‌كند.",
    "14": "دشمنانم شامگاهان باز می‌گردند و مانند سگ پارس می‌كنند و شهر را دور می‌زنند.",
    "15": "آنها برای خوراک به اين سوی و آنسوی می‌دوند و اگر سير نشوند زوزه می‌كشند.",
    "16": "اما من قدرت تو را خواهم سراييد؛ صبحگاهان با شادی در وصف رحمت تو سرود خواهم خواند، زيرا در سختی‌های روزگار، تو پناهگاه من هستی.",
    "17": "ای خدا، ای قوت من، برای تو سرود می‌خوانم. پناهگاه من تويی، ای خدايی كه مرا محبت می‌كنی."
  }
}