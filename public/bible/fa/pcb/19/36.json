{
  "bookNumber": 19,
  "book": "Psalms",
  "chapter": 36,
  "verses": {
    "1": "گناه در عمق دل انسان شرور لانه كرده است و ترس خدا در دل او جای ندارد.",
    "2": "او چنان از خود راضی است كه فكر می‌كند گناهش برملا نخواهد شد و او از مجازات فرار خواهد كرد.",
    "3": "سخنانش شرارت‌آميز و مملو از دروغ است؛ خِرَد و نيكی در وجودش نيست.",
    "4": "به راه‌های كج می‌رود و از كارهای خلاف دست نمی‌كشد.",
    "5": "رحمت تو، ای خداوند، تا به آسمانها می‌رسد و وفاداری تو به بالاتر از ابرها!",
    "6": "عدالت تو همچون كوه‌های بزرگ پابرجاست؛ احكام تو مانند دريا عميق است. ای خداوند، تو حافظ انسانها و حيوانات هستی.",
    "7": "خدايا، رحمت تو چه عظيم است! آدميان زير سايۀ بالهای تو پناه می‌گيرند.",
    "8": "آنها از بركت خانۀ تو سير می‌شوند و تو از چشمۀ نيكويی خود به آنها می‌نوشانی.",
    "9": "تو سرچشمۀ حيات هستی؛ از نور تو است كه ما نور حيات را می‌بينيم!",
    "10": "خداوندا، رحمت تو هميشه بر كسانی كه تو را می‌شناسند باقی بماند و نيكويی تو پيوسته همراه درستكاران باشد.",
    "11": "نگذار متكبران به من حمله كنند و شروران مرا متواری سازند.",
    "12": "ببينيد چگونه بدكاران افتاده‌اند! آنها نقش زمين شده‌اند و ديگر نمی‌توانند برخيزند!"
  }
}