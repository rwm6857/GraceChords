{
  "bookNumber": 19,
  "book": "Psalms",
  "chapter": 86,
  "verses": {
    "1": "ای خداوند، دعای مرا بشنو و آن را اجابت فرما، زيرا ضعيف و درمانده‌ام.",
    "2": "جان مرا حفظ كن و مرا نجات ده زيرا من بندۀ وفادار تو هستم و بر تو توكل دارم.",
    "3": "بر من رحمت فرما، زيرا تمام روز به درگاه تو دعا می‌كنم.",
    "4": "بندۀ خود را شاد كن، زيرا تنها تو را می‌پرستم.",
    "5": "تو برای آنانی كه تو را می‌خوانند نيكو و بخشنده و بسيار رحيم هستی.",
    "6": "ای خداوند، دعای مرا اجابت فرما! به نالۀ من توجه نما!",
    "7": "به هنگام سختی تو را خواهم خواند، زيرا دعای مرا مستجاب خواهی فرمود.",
    "8": "خداوندا، خدايی ديگر مانند تو وجود ندارد. كارهای تو بی‌نظير است.",
    "9": "همۀ قومهايی كه آفريده‌ای خواهند آمد و تو را پرستش نموده، نام تو را خواهند ستود.",
    "10": "تو بزرگ و قادر هستی و معجزه می‌نمايی؛ تنها تو خدا هستی!",
    "11": "خداوندا، راه خود را به من نشان ده تا وفادارانه در آن گام بردارم. مرا ياری ده تا بدون شک و دودلی تو را خدمت نمايم.",
    "12": "با تمام وجودم تو را حمد و سپاس خواهم گفت و پيوسته عظمت نام تو را بيان خواهم نمود،",
    "13": "زيرا رحمت تو در حق من بسيار عظيم است؛ تو مرا از خطر مرگ رهانيده‌ای!",
    "14": "خدايا، افراد متكبر بر ضد من برخاسته‌اند و گروهی ظالم و ستمگر در فكر كشتن منند. آنها به تو توجهی ندارند.",
    "15": "خداوندا، تو عادل، بخشنده، مهربان، صبور و رحيم هستی.",
    "16": "روی خود را بسوی من برگردان و بر من رحمت فرما. بندۀ خود را توانا ساز و او را نجات ده.",
    "17": "لطف و مهربانی خود را به من نشان ده، مرا ياری فرما و دلداری ده، تا آنانی كه از من نفرت دارند اين را ببينند و شرمسار شوند."
  }
}