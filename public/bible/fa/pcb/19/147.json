{
  "bookNumber": 19,
  "book": "Psalms",
  "chapter": 147,
  "verses": {
    "1": "خداوند را سپاس باد! چه خوب است كه خدای خود را با سرود بپرستيم؛ چه لذتبخش است كه او را بستاييم!",
    "2": "خداوند اورشليم را دوباره بنا می‌كند و پراكندگان اسرائيل را جمع می‌نمايد.",
    "3": "او دلشكستگان را شفا می‌بخشد و زخمهای ايشان را می‌بندد.",
    "4": "خداوند حساب ستارگان را دارد و نام هر يک از آنها را می‌داند.",
    "5": "خداوند ما بزرگ و تواناست و حكمت او را انتها نيست.",
    "6": "او بيچارگان را سرافراز می‌كند، اما روی بدكاران را به خاک می‌مالد.",
    "7": "خداوند را با سرود بپرستيد! او را با نغمۀ بربط ستايش كنيد!",
    "8": "او ابرها را بر آسمان می‌گستراند و باران را بر زمين می‌باراند و گياه را می‌روياند،",
    "9": "به حيوانات غذا می‌دهد و روزی جوجه‌كلاغها را می‌رساند.",
    "10": "خداوند به نيروی اسب رغبت ندارد و قدرت انسان او را خشنود نمی‌سازد؛",
    "11": "خشنودی او از كسانی است كه او را گرامی می‌دارند و به رحمت وی اميد بسته‌اند.",
    "12": "ای اورشليم، خداوند را ستايش كن! ای صهيون، خدای خود را سپاس بگو!",
    "13": "زيرا او دروازه‌هايت را محكم به روی دشمن بسته و فرزندانت را كه در درون هستند بركت داده است.",
    "14": "او مرزهايت را در صلح و آرامش نگه می‌دارد و تو را با بهترين نان گندم سير می‌نمايد.",
    "15": "خداوند به زمين دستور می‌دهد و هر چه می‌فرمايد فوری عملی می‌شود.",
    "16": "او برف را مانند لحاف بر سطح زمين می‌گستراند و شبنم را همچون خاكستر همه جا پخش می‌كند.",
    "17": "خداوند دانه‌های تگرگ را مانند سنگريزه فرو می‌ريزد و كيست كه تاب تحمل سرمای آن را داشته باشد؟",
    "18": "سپس دستور می‌دهد و يخها آب می‌شوند؛ باد می‌فرستد و آبها جاری می‌شوند.",
    "19": "او شريعت و احكام خود را به قوم اسرائيل داده است.",
    "20": "اين كار را تنها در مورد اسرائيل انجام داده است و نه قوم ديگری؛ لذا قومهای ديگر با شريعت او آشنا نيستند. خداوند را سپاس باد!"
  }
}