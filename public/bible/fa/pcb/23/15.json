{
  "bookNumber": 23,
  "book": "Isaiah",
  "chapter": 15,
  "verses": {
    "1": "اين است پيغام خدا برای سرزمين موآب: شهرهای «عار» و «قير» موآب در يک شب ويران می‌شوند.",
    "2": "در ديبون قوم عزادار موآب به بتخانه‌ها پناه می‌برند تا برای شهرهای نبو و ميدبا گريه كنند. همۀ مردم موی سر و ريش خود را تراشيده،",
    "3": "لباس عزا پوشيده‌اند و در كوچه‌ها راه می‌روند. از هر خانه‌ای صدای شيون و زاری بلند است.",
    "4": "صدای گريۀ شهرهای حشبون و العاله تا ياهص نيز شنيده می‌شود. حتی جنگاوران موآب نيز ناله می‌كنند و از شدت ترس می‌لرزند.",
    "5": "دلم برای موآب نالان است. مردم موآب به صوغر و عجلت شلشيا فرار می‌كنند؛ با گريه از گردنۀ لوحيت بالا می‌روند؛ صدای نالۀ ايشان در طول راه حورونايم به گوش می‌رسد.",
    "6": "رودخانۀ نمريم خشک شده است! علف سرسبز كنار رودخانه‌ها پلاسيده و نهالها از بين رفته‌اند.",
    "7": "مردم اندوختۀ خود را برمی‌دارند تا از راه «درۀ بيدها» فرار كنند.",
    "8": "شيون موآب در مرزهای آن طنين افكنده است و صدای زاری آن تا به اجلايم و بئرايليم رسيده است.",
    "9": "رودخانۀ ديمون از خون سرخ شده است، ولی خدا باز هم اهالی ديمون را مجازات خواهد كرد. بازماندگان و فراريان موآب نيز جان سالم بدر نخواهند برد و طعمۀ شير خواهند شد."
  }
}