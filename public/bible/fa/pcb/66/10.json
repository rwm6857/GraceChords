{
  "bookNumber": 66,
  "book": "Revelation",
  "chapter": 10,
  "verses": {
    "1": "سپس فرشتۀ نيرومند ديگری را ديدم كه از آسمان پايين می‌آمد. گرداگرد او را ابر فراگرفته بود و بر فراز سرش رنگين كمانی قرار داشت. صورتش نيز همچون خورشيد می‌درخشيد و پايهايش مانند ستونهای آتش بود.",
    "2": "در دست او طومار كوچک بازی قرار داشت. او پای راستش را بر دريا و پای چپش را بر زمين گذاشت،",
    "3": "و صدايی بلند چون غرش شير برآورد. در جواب او هفت رعد سخن گفتند.",
    "4": "آماده می‌شدم تا گفتۀ رعدها را بنويسم كه ناگاه صدايی از آسمان به من گفت: «دست نگه دار! سخن رعدها نبايد آشكار شود. آنها را ننويس!»",
    "5": "آنگاه فرشته‌ای كه بر دريا و خشكی ايستاده بود، دست راست خود را بسوی آسمان بلند كرد،",
    "6": "و به كسی كه تا به ابد زنده است و آسمان و زمين و دريا را با تمام موجودات آنها آفريد، قسم خورد كه ديگر تأخيری پيش نخواهد آمد،",
    "7": "بلكه وقتی فرشتۀ هفتم شيپور را بنوازد، نقشۀ خدا عملی خواهد شد، همانگونه كه خدا به انبيای خود وعده داده بود.",
    "8": "بار ديگر صدايی از آسمان به من گفت: «برو و طومار باز را از آن فرشته كه بر دريا و خشكی ايستاده است، بگير!»",
    "9": "پس به او نزديک شدم و از او خواستم طومار را به من بدهد. گفت: «بگير و بخور! وقتی آن را در دهانت گذاشتی، مانند عسل شيرين خواهد بود، اما وقتی خوردی معده‌ات تلخ خواهد شد.»",
    "10": "پس طومار را گرفتم و خوردم. درست همانگونه كه گفته بود، در دهانم شيرين بود، اما وقتی خوردم، معده‌ام تلخ شد.",
    "11": "آنگاه به من گفت: «تو بايد باز هم دربارۀ قومها، نژادها، زبانها و پادشاهان بسيار، پيشگويی نمايی.»"
  }
}